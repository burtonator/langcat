https://lb.wikipedia.org/wiki/L%C3%ABtzebuerg_(Land)

Lëtzebuerg, offiziell d'Groussherzogtum Lëtzebuerg, ass e Land an Europa, dat
tëscht Däitschland, der Belsch a Frankräich läit. Et huet eng Fläch vun 2.586
km² an hat den 1. Januar 2016 dem Statec no 576.249 Awunner. Lëtzebuerg ass
Member vun der UEBL, dem Benelux, der Europäescher Unioun, der OECD an der NATO.

Note: Vun der Geschicht vum haitege Staat Lëtzebuerg kann een eréischt vum 19.
Joerhonnert u schwätzen. Virdrun ass d'Geschicht vu Lëtzebuerg als déi vun der
Géigend ze verstoen, resp. där vun der Grofschaft an duerno dem Herzogtum mam
selwechten Numm.

Ëm d'Joer 963 (den Datum ass ëmstridden) huet den Siegfried aus dem Haus vun den
Ardennergrofen mat der Abtei Sankt Maximin vun Tréier Lännereien zu Feelen géint
de Bockfiels, op deem e spéitréimescht Kastell mam Numm Lucilinburhuc stoung,
getosch. Do ronderëm huet sech d'Stad Lëtzebuerg entwéckelt, an d'Haus
Lëtzebuerg huet sech zu enger Grofschaft etabléiert.

  Méi Informatioun doriwwer am Artikel Stad Lëtzebuerg an am Artikel Grofschaft
Lëtzebuerg

1354 ass d'Grofschaft Lëtzebuerg mat hiren Annexen (Durbuy, La Roche, Arel,
asw.) zu enger neier Entitéit gemaach ginn, an zwar zum Herzogtum Lëtzebuerg.
Nieft deem Herzogtum, dat bis 1794/95 gedauert huet, koum nach d'Grofschaft
Chiny an de Besëtz vum Haus Lëtzebuerg, ouni awer formell an d'Herzogtum
Lëtzebuerg integréiert ze ginn.

1437 ass d'Haus Lëtzebuerg ausgestuerwen, an d'Herzogtum Lëtzebuerg koum 1441/43
an de Besëtz vum Herzog vu Burgund, dem Philipp de Gudden a gouf domat een Deel
vun de Burgundeschen Nidderlanden. Déi gounge 1477, nom Doud vum Karel de
Kéngen, an duerch d'Bestietnes vun deem senger Duechter Marie de Bourgogne mam
Maximilian vun Habsburg, un d'Haus Habsburg.

Duerch Ierfschaft koum Lëtzebuerg 1556 an de Besëtz vum spuenesche Kinnek
Philippe II. Vun do un heeschen d'Gebidder, déi als Nidderlande bezeechent ginn,
Spuenesch Nidderlanden. 1581, no de Konfessiounskricher, hu sech d'Nidderlande
gedeelt, d'Herzogtum Lëtzebuerg war vun do un Deel vun de Südlechen
Nidderlanden, déi och einfach weider Spuenesch Nidderlanden oder nach
kathoulesch Nidderlanden genannt gi sinn. Frankräich, dat d'Ëmklamerung duerch
d'Habsburger sprengen, a gläichzäiteg de Rhäin als Grenz erreeche wollt, huet
sech och fir d'Nidderlanden intresséiert, an dofir koum et ëmmer nees zu
Kricher.

Nom Drëssegjärege Krich an dem spuenesch-franséische Kontinuatiounskrich koum et
1659 zum Traité vun de Pyrenäen an deem ë. a. decidéiert gouf, datt Deeler vum
Herzogtum Lëtzebuerg u Frankräich kéimen (Diddenuewen, Montmédy, Damvillers,
Ivoy, asw.). 1684 huet de Louis XIV. d'Festung Lëtzebuerg eruewert, an
d'Herzogtum huet de facto bis 1697 zu Frankräich gehéiert.

1713/1714, nom Spueneschen Ierffollegkrich, goungen d'Südlech Nidderlanden,
inklusiv Lëtzebuerg, un déi éisträichesch Habsburger-Linn. Déi Éisträichesch
Period huet bis zum éischte Koalitiounskrich gedauert, an der Eruewerung vun den
Éisträicheschen Nidderlanden duerch d'Franséisch Revolutiounstruppen 1794/95.

D'Herzogtum Lëtzebuerg, grad wéi och déi aner Fürstentümer, déi d'Nidderlanden
ausgemaach haten, sinn ofgeschaaft ginn. D'Fransousen hunn 9 Départements réunis
(à la France) amplaz vun de fréieren Nidderlanden a vun den onofhängege
Principautéite vu Léck, Stavelot-Malmedy a Bouillon agefouert. Dem alen
Herzogtum Lëtzebuerg säi Gebitt ass op dräi Departementer verdeelt ginn: Forêts,
Sambre-et-Meuse an Ourthe. Duerch den Traité vu Campo-Formio, am Oktober 1797,
huet Éisträich zu Gonschte vu Frankräich op déi südlech Nidderlande verzicht.
Domat waren och d'Awunner vum ale Lëtzebuerger Raum no internationalem Recht
Fransousen.

Um Wiener Kongress 1815 gouf dat viregt Herzogtum Lëtzebuerg vun den europäesche
Groussmuechten net "restauréiert". D'Preisen, déi d'Ostufer vun der Musel scho
besat haten, kruten nach all déi al lëtzebuergesch Gebidder ëstlech vun der Our,
mat Ausnam vu Veianen, an déi ëstlech vun der Sauer. Aus dem Gebitt vum
Département des Forêts an Deeler vum Departement Sambre-et-Meuse ass, aus reng
strategesch-diplomateschen an dynastesche Grënn, ee Groussherzogtum ginn. De
Wëllem vun Oranien-Nassau, dee grad kuerz virdrun als hollännesche Kinnek Wëllem
I. unerkannt gi war, gouf a Personalunioun Groussherzog vu Lëtzebuerg. Dat neit
Lëtzebuerger Land gouf och an den Däitsche Bond (eng Zort Ersatzräich)
integréiert, an d'Festung Lëtzebuerg gouf eng "Bundesfestung", wat dem
preisesche Kinnekräich d'Garnisounsrecht erméiglecht huet. Vun Zäit zu Zäit
sollten d'Vertrieder vun deene ronn 40 Länner, déi am Däitsche Bond waren, sech
ënner dem Virsëtz vum Keeser vun Éisträich zu Frankfurt treffen. Well de Wëllem
I., dee Kinnek vun de Vereenegten Nidderlande war, och als Herrscher vu
Lëtzebuerg wéi ee Kinnek wollt behandelt ginn, huet hien um Wiener Kongress drop
gehale fir "Grouss"-Herzog ze ginn, also eng "Kinneklech" Houheet (deut.
"Königliche Hoheit", fra. "Altesse royale"), wat en als "einfachen" Herzog vu
Lëtzebuerg net hätt kënne sinn. Dat ass d'Erklärung, firwat Lëtzebuerg als
Grouss-Herzogtum nei entstanen ass (et huet deemno glat näischt mat der Gréisst
vum Land ze dinn). 1830 huet dem Wëllem I. seng onglécklech-ongerecht Politik a
senge Südprovënzen d'Belsch Revolutioun ausgeléist, déi och ee gudden Deel vun
de Lëtzebuerger begeeschtert huet, well hien, eise Groussherzog, säi
Groussherzogtum praktesch ëmmer nëmme wéi déi 19. Provënz vu sengem Räich
behandelt hat. Den 19. Abrëll 1839, néng Joer no der Grënnung vun der Belsch,
gouf um Traité vu London, no laangem hin an hier, d'Groussherzogtum an zwee
gedeelt: de westlechen Deel, deen haaptsächlech franco-romanesch (Wallounesch a
Louthrengesch) war, gouf als Provënz Lëtzebuerg der Belsch zougesprach, an de
germanophonen, also ëstlechen Deel, ass - weiderhin als Groussherzogtum - fir
d'éischt Kéier een eegestännege Staat ginn, allerdéngs nach ëmmer (bis 1890) a
Persunalunioun mat Holland.

1848, ënner dem Wëllem II., krut Lëtzebuerg seng éischt eege Konstitutioun,
deemools eng vun deene liberaalsten, mä schonn 1856 huet de Wëllem III., duerch
e Staatsstreech, deen Text nees ausser Kraaft gesat. Mam Bau vun engem
Eisebunnsreseau krut Lëtzebuerg vun 1858 un Uschloss un d'Nopeschlänner, an
d'Entdeckung vun neie Produktiounsmethoden hunn der Entwécklung vun der
Eisenindustrie am Minett e groussen Opschwong ginn, sou datt Lëtzebuerg
wirtschaftlech ewell besser do stoung. D'Integratioun vu Lëtzebuerg an den
Däitschen Zollveräin, vun 1842 un, hat allerdéngs schonn déck zu dësem Opschwong
bäigedroen…1867, ee Joer no der preisescher Victoire géint Éisträich am
Preisesch-Éisträichesche Krich, an dem Ënnergank vum Däitsche Bond, koum et bal
zum Verkaf vum Lëtzebuerger Land duerch de Wëllem III. un den Napoléon III.,
Keeser vun de Fransousen. Am däitsche Raum war vill Oppositioun géint dëse
Projet, a fir wéinst der Lëtzebuerg-Kris e Krich tëscht Preisen a Frankräich ze
verhënneren, gouf an engem neien Traité vu London Lëtzebuerg als fir ëmmer
neutral an onofhängeg erkläert: d'Preisen, déi hir Garnisoun no 1866 zu
Lëtzebuerg "vergiess" haten, hunn hir Zaldote mussen ofzéien, an d'Festung ass
geschleeft ginn. 1868 krut Lëtzebuerg, an deem neie Kontext, och eng nei
Konstitutioun, een Text, deen an der Haaptsaach d'Verfaassung vun 1848
reproduzéiert huet. 1870/73 gouf d'Land zu engem eegene Bistum gemaach, an de
Mgr Nicolas Adames ass éischte Bëschof vu Lëtzebuerg ginn.

1890 hat dat hollännescht Herrscherhaus vun Oranien-Nassau kee männlechen
Nokomme fir op de lëtzebuergeschen Troun, a sou krut d'Land, an der Persoun vum
Adolf vun Nassau, dee säin Herzogtum 1866 u Preise verluer hat, säin "eegenen"
Herrscher a säin "eegent" Herrscherhaus (dat vun Nassau-Weilburg).

D'éiweg Neutralitéit huet 1914-1918 a 1940-1944/45 Däitschland net doru
gehënnert, Lëtzebuerg am Éischten an am Zweete Weltkrich ze besetzen. Am Zweete
Weltkrich gouf Lëtzebuerg de facto wéi e Reichsgebiet behandelt. Am Ufank mat
schéi Schwätzen, duerno mat Terror, hunn d'Besatzer probéiert, d'Lëtzebuerger
dovun z'iwwerzeegen, datt si Heim ins Reich géife gehéieren. Eng lëtzebuergesch
Minoritéit, déi ofschätzeg "Gielemännercher", genannt gouf, huet mat den Nazie
collaboréiert. Vun 1942 sinn d'Lëtzebuerger an d'Wehrmacht agezu ginn. 1944/45
gouf den Norde vum Land während der Ardennenoffensiv uerg zerstéiert.

Nom Krich huet Lëtzebuerg seng Neutralitéit opginn an ass Member vun enger
Rëtsch inter- oder supranationalen Organisatioune ginn, dorënner dem Benelux,
der NATO an der CECA, dem éischte Virleefer vun der EU.

Lëtzebuerg ass eng representativ Demokratie, a Form vun enger konstitutioneller
Monarchie mat engem Groussherzog als Chef vum Land.

E Parlament, Chamber genannt, gëtt fir 5 Joer gewielt; 60 Deputéierte vertriede
véier Walbezierker. D'Opdeelung vun de Sëtzer no de Chamberwale vum 20. Oktober
2013 ass déi heiten: d'Chrëschtlech Sozial Vollekspartei (chrëschtdemokratesch)
23 Sëtzer, d'LSAP (sozialistesch) 13 Sëtzer, d'Demokratesch Partei (liberal) 13
Sëtzer, Déi Gréng (gréng) 6 Sëtzer, d'Alternativ Demokratesch Reformpartei 3
Sëtzer an Déi Lénk 2 Sëtz. D'Piratepartei, d'KPL an d'PID sinn net an der
Chamber vertrueden. Aus deene Walen ass d'Regierung Bettel-Schneider
ervirgaangen, eng Koalitiounsregierung aus DP, LSAP an Déi Gréng. Si gouf de 4.
Dezember 2013 vereedegt.

Um Plang vun der Europäescher Unioun ass Lëtzebuerg duerch sechs Deputéiert (vun
am Ganze 754) am Europäesche Parlament vertrueden. Am Ministesch-Conseil huet et
4 Stëmmen (op 345).

D'Lëtzebuerger Verfassung seet (no enger Ännerung vun 1948), datt e Gesetz de
Sproochegebrauch regelt. Dës Gesetz vum 24. Februar 1984 leet fest, datt
d'Nationalsprooch vun de Lëtzebuerger d'Lëtzebuergesch ass; datt
d'Gesetzestexter an hir Bestëmmungen, wéi s'auszeféiere sinn, op Franséisch
geschriwwe ginn; an datt ee, wat d'Verwaltungssproochen a juristesch Sprooche
betrëfft, vum Franséischen, Däitschen oder Lëtzebuergesche Gebrauch maache kann.
Bierger kënnen eng Demande un d'Verwaltung op Lëtzebuergesch, Franséisch oder
Däitsch schreiwen, d'Äntwert muss, sou wäit wéi méiglech, an därselwechter
Sprooch sinn.

Am Géigesaz zu Länner wéi z. B. der Schwäiz oder der Belsch, wou jee no Regioun
verschidde Sprooche geschwat ginn, ass d'Distributioun vun de Sproochen net
geographesch, mä funktionell an individuell ("Polyglossie").

D'Lëtzebuergesch huet sech lues a lues an der Perceptioun vun de Lëtzebuerger
vun enger Variant vum Däitschen (Onst Däitsch) zu enger eegener Sprooch
gewandelt. Och vum Gebrauch hir ass et an deene leschte Joerzéngten iwwer déi
traditionell Domäne vun engem Dialekt erausgewuess a gëtt haut vun der
Fuerschung als déi neist germanesch Sprooch ugesinn.

  Méi Informatioun doriwwer am Artikel Lëtzebuergesch an am Artikel Geschicht
vun der Lëtzebuerger Sprooch

Lëtzebuerg ass an zwielef Kantonen an 105 Gemengen agedeelt. Dräi
Verwaltungsdistrikter, déi et virdru gouf, goufen 2015 ofgeschaaft.

D'Land ass an zwéi Geriichtsbezierker agedeelt, de Bezierk Lëtzebuerg an de
Bezierk Dikrech. De Bezierk Lëtzebuerg ass fir d'Friddensgeriichter op
Lëtzebuerg an Esch-Uelzecht opgedeelt.

Zu den Haaptentreprisen zu Lëtzebuerg zielen (klasséiert no der Zuel vun hiren
Employéen): Arcelor, Goodyear, Groupe Cactus, CFL, BGL BNP Paribas, Banque
internationale à Luxembourg, Luxair, Pedus Service, BCEE, Groupe Guardian, Du
Pont de Nemours, Kredietbank, Groupe Courthéoux-Match, Cargolux, Groupe
Saint-Paul, Brink's Security Luxembourg, ING, Groupe Céramétal, Auchan
Luxembourg.

  Méi Informatioun doriwwer am Artikel: Bevëlkerung zu Lëtzebuerg Lëtzebuerg hat
den 1. Januar 2016 576.249 Awunner, 13.291 méi wéi dat Joer virdrun (562.958).
Dovu si 53,3 % Lëtzebuerger a 46,7 % Auslänner. Vun der Gesamtbevëlkerung si
ronn 93.100 Leit Portugisen, 41.700 Fransousen, 20.300 Italiener, 19.400 Belsch,
12.800 Däitscher, 6.100 Britten a 4.000 Hollänner. Eng weider 32.100 Leit hunn
d'Nationalitéit vun aneren EU-Staaten, an 39.700 vu baussent der EU.

D'Zuel vun den Aarbechtsplazen ass vun 197.500 am Joer 1995 op 328.200 am Joer
2008 geklommen.. Dës héich Zuel vun Aarbechtsplaze bréngt och mat sech, datt déi
zu engem ëmmer méi groussen Deel vu sougenannte Frontaliere besat ginn. Hir Zuel
ass vu 56.100 am Joer 1995 op 146.300 am Joer 2008 geklommen.

Lëtzebuerg huet joerzéngtelaang eng Pionéierroll a punkto europawäite
kommerzielle Radio- (zanter 1929) an Televisiounsprogrammer (zanter 1954)
gespillt. Haut nach huet d'RTL Group hei hire Sëtz. 1988 gouf deen éischte
Lëtzebuerger Televisiounssatellit, Astra 1A op Orbit geschéckt; eng sëlleche
koumen der no, déi vun der SES, déi hire Sëtz zu Betzder huet, bedriwwe ginn.

An deene leschte 2 Joerzéngten huet och d'Lëtzebuerger Filmproduktioun en
Opschwong erlieft, ongeféier 40 Produktiounsfirmaen gëtt et am Land.



https://lb.wikipedia.org/wiki/L%C3%ABtzebuergesch

D'Lëtzebuergesch gëtt an der däitscher Dialektologie als ee westgermaneschen,
mëtteldäitschen Dialekt aklasséiert, deen zum Muselfränkesche gehéiert. An der
Linguistik gëtt et och alt zu de sougenannten "Ausbausproochen", bzw.
"Kultursproochen", gezielt.

D'Lëtzebuergescht gouf de 24. Februar 1984 per Gesetz als "Nationalsprooch" an
nieft dem Franséischen an dem Héichdäitschen als eng vun den dräi administrative
Sproochen zu Lëtzebuerg deklaréiert. Lëtzebuergesch gouf 1995 per Gesetz als
Ëmgankssprooch an de Gemengeréit deklaréiert. Conseillere kënnen och eng aner
offiziell Sprooch benotzen, mä et besteet keng Iwwersetzungsflicht.

Ofgesi vun dësen éischter technesche Critèren ass et virun allem och de
symbolesche Charakter, d'Identifikatiounselement dat dra läit, wat et mat sech
bréngt, datt d'Lëtzebuerger dat, wat se schwätzen, als hir Sprooch ugesinn.

Lëtzebuergesch gëtt zu Lëtzebuerg geschwat, mä och nach an de Grenzregioune vu
sengen Nopeschlänner: an Däitschland an der Géigend ëm Béibreg an am Museldall
ronderëm Tréier, an der Belsch an der Provënz Lëtzebuerg, am Arelerland, an a
Frankräich an enger Partie vu Loutrengen. Wat ee méi a Richtung Oste geet, wat
dat, wat geschwat gëtt, ëmmer méi an déi aner muselfränkesch Dialekter
iwwergeet. Mat vill guddem Wëll kann een och nach d'USA dobäizielen, wou
d'Kands(-kands-)kanner vun deene Lëtzebuerger, déi am 19. Joerhonnert dohin
ausgewandert waren, nach vereenzelt Lëtzebuergesch schwätze kënnen. Geleeëntlech
gëtt nach ëmmer dat, wat a Siwebiergen/Transsylvanien (Rumänien) geschwat gëtt
oder gouf, wéinst engem Glach mam Lëtzebuergeschen dozougezielt, och wa sech dat
scho laang als wëssenschaftlech net haltbar erwisen huet An der Belsch an a
Frankräich gouf Lëtzebuergesch allerdéngs laang Zäit nom Zweete Weltkrich net
geléiert, sou datt et virun allem eeler Generatioune sinn, déi et nach
schwätzen. Doduerch, datt et fir déi vill Frontalieren um Lëtzebuerger
Aarbechtsmaart nëtzlech ass, gëtt et awer erëm, zum Beispill an Owescoursen,
geléiert.

Et gëtt verschidden Dialektforme vum Lëtzebuergeschen: Areler, Eechternoacher,
Kliärrwer, Minetter, Miseler, Stater, Veiner, Weelzer, asw. Fréier gouf et
souguer vun Duerf zu Duerf Ënnerscheeder bei verschiddene Wierder, oder et koum
zu am Rescht vum Land onbekannte Wierder (z. B. al Rëmelenger Wierder wéi
Klëppchen oder Schëntercher). Déi Ënnerscheeder sinn an historesche
Sproochatlante genee beschriwwe ginn.

Duerch d'Mobilitéit vun de Leit an och duerch déi geschwate Medien (Radio an
Televisioun) verlafe sech dës Ënnerscheeder awer ëmmer méi, respektiv tendéieren
zu enger Zort 'Standardlëtzebuergesch', an der Linguistik Koinè genannt, hin.

No enger Rei vun Uleef gouf 1975 eng eenheetlech Orthographie duerch e
ministeriellen Arrêté agefouert. 1999 goufen dës Regele per groussherzoglecht
Reglement liicht verännert. Déi offiziell Orthographie gëtt an de Schoulen, wann
iwwerhaapt, nëmmen ee Joer enseignéiert, wat dozou féiert, datt weiderhin
individuell Orthographievarianten an der Praxis koexistéieren.

Zanter 2006 gëtt et e Spellchecker, deen ënner enger fräier Lizenz steet an
dorop ausgeluecht ass, mat de gängegen Open-Source-Programmer ze funktionéieren
(OpenOffice, Mozilla Thunderbird, asw.). Dësen Utilitär ënner dem Numm
www.spellchecker.lu gëtt regelméisseg weiderentwéckelt.

Lëtzebuergesch gouf 2009 vun der Unesco an de Weltatlas vun de Sproochen, déi a
Gefor sinn, opgeholl. D'Vitalitéit vun der lëtzebuergescher Sprooch gëtt an der
Online-Versioun vum Atlas als onsécher (unsafe) agestuuft.

Déi Ausso ass zu Lëtzebuerg ëmstridden, virun allem bei Fuerscher, déi sech mat
der Lëtzebuerger Sprooch befaassen. De Soziolog Fernand Fehlen (Uni Lëtzebuerg)
vertrëtt z. B. d'Meenung, d'Lëtzebuerger Sprooch wier net um Ausstierwen, am
Géigendeel, si géif sech gutt entwéckelen, sou als Invité vum Dag den 9. Mäerz
2009 um Radio 100,7.

De lëtzebuergesche Linguistik- a Literaturlabo op der Uni Lëtzebuerg zeechent en
anert Bild vun eiser Sprooch: verglach mat den 1970er an de 1980er Joren huet
d'Lëtzebuergesch signifikativ u Bedeitung zougeholl, ëmmer méi Leit schwätzen
et, et gouf nach ni sou vill op Lëtzebuergesch geschriwwe wéi haut, an dat net
nëmmen an der Literatur, mä och a nei Beräicher wéi d'elektronesch Post (Email,
SMS) oder um Internet (Wikipedia, Websäiten, Bloggen, Facebook). Experte wéi de
Fernand Fehlen ginn och ze bedenken, datt d'Lëtzebuergesch eng kleng a jonk
Sprooch ass, déi voll an der Entwécklung stécht, an där hir Plaz an der
kultureller a soziokultureller Landschaft vu Lëtzebuerg erhale wäert bleiwen.

De Fall, oder de Kasus, gëtt op Lëtzebuergesch haaptsächlech am Artikel (den,
en), aner Determinanten (mäin, dësen, keen), an an attributiven Adjektiver
gewisen. D'Lëtzebuergesch kennt 3 Fäll: den Akkusativ, deen och d'Funktioun vum
Nominativ iwwerholl huet, den Dativ an nach an e puer Expressiounen de Genitiv.
Vum Nominativ bleift just nëmmen e puer Nominalphrasen (NP) wéi der Däiwel oder
eiser Herrgott.

Well de Genitiv am Lëtzebuergeschen net ausgeprägt ass, gëtt d'Possessioun mam
Dativ ausgedréckt: dem Mann säi Buch. Dëst gëtt dacks als Genitivëmschreiwung
genannt, Genitivumschreibung op Däitsch a periphrastic genitive op Englesch.

Geschlechter (Genus) gëtt et der dräi: männlech, weiblech, a sächlech. Dat
biologescht Geschlecht vu Leit an Déieren entsprécht an deene meeschte Fäll och
dem Wuert sengem Geschlecht. Sou ass de Papp, de Mann, den Dokter männlech an
d'Mamm, d'Fra weiblech. Ausnam ass d'Meedchen, dat sächlech ass.

D'Nimm vun den Deeg, Méint a Joreszäite si männlech. Ausnam ass d'Fréijoer, dat
sächlech ass.

D'Nimm vun de Beem, Blummen a Friichte sinn am Allgemenge weiblech: d'Dänn,
d'Eech, d'Rous, d'Piisch.

Wierder mam Prefix Ge- si sächlech, si bezeechnen dacks Kollektiver: d'Geméis,
d'Gestreids, d'Gebraddels, d'Gefréiss..

Interessant ass och hei, datt déi bestëmmt Artikelen dacks virun engem
attributiven Adjektiv d'Form vum Demonstrativ unhuelen: weiblech d gëtt déi
(oder och di), sächlech d' gëtt dat, a Méizuel d' gëtt déi.

De Komparativ gëtt am Lëtzebuergeschen analytesch gemaach, dat heescht, datt
d'Adjektiv selwer net geännert gëtt (z. B. -er, wéi am Däitschen), mä, datt nach
en anert Wuert drugehaange gëtt. Dofir gëtt net *schéiner gesot, mä méi schéin:

De sougenannte superlatif relatif épithète gëtt d'selwecht deklinéiert wéi en
adjectif épithète.

An engem onmarkéierte Saz ass d'Wuertuerdnung SVO, also Sujet, Verb, an Objet:
Ech iesse Kuch. Wann am Ufank vum Saz nach en Zousaz oder en Attribut (Englesch:
adjunct) steet, da kënnt als éischt d'Verb an duerno de Sujet: Muer iessen ech
Kuch. Dëse Phenomen gëtt "V2" (Verb Second) genannt, well d'(Haapt)Verb ëmmer an
zweeter Positioun ass.

An Niewesäz ass d'Wuertuerdnung SOV: datt ech Kuch iessen. Wann an engem
Niewesaz en Auxiliaire an e Participe passé ass, da kënnt d'Haaptverb fir
d'éischt an den Auxiliaire fir d'lescht: datt ech de Kuch giess hunn. Wann an
engem Niewesaz e Modalverb an en Infinitiv ass, da kënnt d'Modalverb fir
d'éischt: "datt ech Kuch muss iessen". Et wier awer net falsch wann d'Modalverb
am Enn kënnt (datt ech Kuch iesse muss) oder souguer virum Objet (datt ech muss
Kuch iessen).



https://lb.wikipedia.org/wiki/Gemeng_Bartreng

D'Gemeng Bartreng läit westlech vun der Stad Lëtzebuerg op enger Héicht tëscht
zirka 280 an 345 m iwwer NN.

Nopeschgemenge si Mamer a Stroossen am Norden, Lëtzebuerg am Osten, Leideleng a
Recken op der Mess am Süden an Dippech am Westen.

Duerch d'Gemeng leeft vu Westen no Osten d'Péitruss. D'Grouf, eng Baach déi
hiren Ursprong grad wéi d'Péitruss am ëstlechen Deel vun der Gemeng Dippech
huet, leeft och vu Westen no Osten duerch d'Gemeng a fléisst da bei der
Helfenterbréck an d'Péitruss.

Den 1. Januar 1850 (duerch Gesetz vum 6. August 1849) goufen d'Sektioun
Stroossen an den Deel vun der Sektioun Reckendall dat um "ban de Strassen"
louch, vun der Gemeng Bartreng ofgetrennt, fir eng nei Gemeng Stroossen ze
schafen.

Am Annuaire officiel 1917 fënnt ee fir d'Gemeng Bartreng 1.202 Awunner, 250
bewunnten Haiser an 252 Famillen.

Coupé d'argent et de gueules, au lion de l'un en l'autre, armé, lampassé et
couronné d'or, la queue fourchue et passée en sautoir.

Déi gedeelten Emailer kommen aus dem Wope vun den Häre vu
Bertrange-lez-Thionville. De rouden Deel vum Léiw, ass vum Léiw vum
Lëtzezebuerger Wopen, an de sëlweren Deel kënnt aus dem Wope vum Jang de Blannen
dee sengem natierleche Meedche Colette, dat mat dem Gerard Barong vu Rodstock
bestuet war, d'Seigneurerie Bartreng geschenkt hat.

Iwwer den Tossebierg leeft d'Nationalstrooss N6 déi op hirer ganzer Längt zu der
Voie de la Liberté gehéiert. Weider wichteg Stroosse sinn d'N34 an d'N35, déi
d'Verbindung tëscht der N6 an der N5 maachen, déi an Ost-Westrichtung duerch
d'Gemeng féiert.

Op der Helfenterbréck ass d'Gemeng un d'Autobunn A6 ugeschloss, déi do zirka 350
m iwwer d'Gebitt vun der Gemeng leeft.

D'Gemeng ass duerch d'Eisebunnsstreck Lëtzebuerg-Klengbetten un d'Eisebunnsnetz
ugeschloss un där se eng Gare huet.

Duerch d'AVL-Buslinne 6, 7 an 8 ass d'Gemeng duerch Busse mat der Stad
Lêtzebuerg verbonn.

De Gemengerot vu Bartreng gëtt nom Proporz-Walsystem gewielt. E setzt sech
zanter 2011 aus 13 Conseilleren zesummen.

Zanter dem 23. Mäerz 1997 ass Bartreng mat der italienescher Gemeng Santa Maria
Nuovo (Regioun Marken (Marche), Provënz Ancona) jumeléiert.



https://lb.wikipedia.org/wiki/Bartreng

Bartreng ass eng lëtzebuergesch Uertschaft an den Haaptuert vun der Gemeng mat
demselwechten Numm.

Iwwer den Tossebierg leeft d'Nationalstrooss N6 déi op hirer ganzer Längt zu der
Voie de la Liberté gehéiert.

Batreng läit beim Kiem vun Orolauneum (Arel) op Augusta Treverorum (Tréier), um
Tossebierg war e Relais fir d'Päerd. An der Uertschaft, um Flouer Bei de Rouden
Zillen a Buermiicht, si Reschter vun enger gallo-réimescher Villa. Dës gehéiert
zanter 1987 zum Inventaire supplémentaire vun de klasséierte Monumenter.

Den Numm "Bartreng", respektiv "Bertrange" ass vu fränkeschen Originen, an
heescht souvill wéi "dem Bert(ho) säint". Uechter d'Joerhonnerte variéiert en
tëscht Bertharingen, Bertrig, Birtring, Berthinga, Bertringen fir dann zum
haitegen Bartreng, repsektiv Bertrange oder Bartringen, ze ginn.

Aus der Zäit vum Mëttelalter ass net vill vu Bartreng gewosst. 1548 huet de
Gouverneur Pierre Ernest de Mansfeld d'Herrschaft Batreng kaaft, 1562 gouf s'un
d'Madeleine de Schauwenburg viruverkaaft. An an der Neizäit, bis zum Enn vum
Spueneschen Ierffollegkrich, waren d'Duerf an d'Buerg vu Bartreng, well se no
bei der Festung Lëtzebuerg louchen, bei Belagerunge vun dëser ëmmer nees duerch
d'Arméien, déi do hire Camp haten, geplëmmt ginn. Besonnesch am Drëssegjärege
Krich ass d'Bevëlkerung, wéi a villen aneren Dierfer doruechter, duerch Pescht a
Brigangen staark erofgaangen.

Am 19. Joerhonnert war Bartreng e Bauaerenduerf mat ronn 200 Haiser, an eppes
iwwer 1.000 Awunner. Eng jett sinn der vun do an de Banat oder an Amerika
ausgewandert. Eréischt an der zweeter Hallschecht vum 20. Joerhonnert huet sech
d'Situatioun grondleeënd geännert. Ewell huet Bartreng dervu profitéiert, no bei
der Stad ze sinn, an d'Awunnerzuel, déi 1945 nach bei ronn 1.300 louch, ass
rasant an d'Luucht gaangen: 1973 gouf d'3.000er-Marque iwwerschratt, 1981 déi vu
4.000, 1996 déi vu 5.000, 2005 déi vu 6.000 an ëm 2013/14 déi vu 7.000.



https://lb.wikipedia.org/wiki/Wikipedia

Wikipedia ass eng fräi multilingual Enzyklopedie, déi vu Fräiwëllege geschriwwe
gëtt an um Wikikonzept baséiert. Enn 2015 gouf et 37.655.345 Artikelen an 289
Sproochen.

Déi lëtzebuergesch Versioun gouf den 21. Juli 2004 gegrënnt an huet momentan
48.232 Artikelen. Et fënnt een s'ënner http://lb.wikipedia.org.

Genee wéi Nupedia gëtt Wikipedia vun der Free Software Foundation vum Richard
Stallman ënnerstëtzt. De Stallman ass eng vun de Persounen, déi als éischt
d'Iddi vun enger fräier universeller Enzyklopedie vertrueden hunn (liest dozou
och "The Free Universal Encyclopedia and Learning Resource").

De Wikipediaprojet huet dräi Haaptcharakteristiken, déi en am World Wide Web
definéieren an eenzegaarteg maachen:

D'Mataarbechter vu Wikipedia schaffen zesumme Regelen a Recommandatioune aus,
fir datt de Projet gutt leeft.

De Projet gouf vum Jimmy Wales an dem Larry Sanger den 10. Januar 2001 gegrënnt.
Et war am Ufank just en Deel vun Nupedia a sollt dozou déngen, d'Nupedia mat
Contenu vu baussen ze fidderen. Well d'Kommautéit vun Nupedia awer staark
Oppositioun géint deen oppene Projet gemaach huet, ass e schonn no e puer Deeg,
de 15. Januar 2001, ënner dem Numm Wikipedia op eng eegen Internetsäit
geplënnert. De Larry Sanger huet dat éischt Joer déi englesch Versioun geleet.

Den 20. Juni 2003 gouf d'Fondatioun Wikimedia (http://wikimediafoundation.org)
gegrënnt, fir déi verschidde Projete vu Wikipedia ze geréieren an ze
finanzéieren.

Eng Pabeier/CD-ROM Versioun gouf am August 2003 vum Jimbo Wales proposéiert.
Liest heizou w:User:Jimbo Wales/Pushing To 1.0.

Den 21. Juli 2004 ass déi lëtzebuergesch Versioun vun der Wikipedia aus der Daf
gehuewe ginn.

U Wikipedia schaffen dagdeeglech eng grouss Zuel vu Mataarbechter, Wikipedianer
genannt.

Wikipedia a seng Parallel-Projete si fräi WikiWikiWebs. D'Wikien sinn dynamesch
Websäiten, wou all Visiteur d'Säit déi e grad liest modifizéiere kann. De
WikiWiki ass nach méi einfach wéi HTML.

Am August 2010 gëtt et d'Wikipedia an 272 Sproochen. 192 dovun hu méi wéi 1.000
Artikelen an 32 hunn der méi wéi 100.000 Artikelen. D'Versioune mat de meeschten
Artikele sinn déi engleschsproocheg (3.366.789), déi däitsch (1.100.864), déi
franséisch (975.941), déi polnesch (718.012) an déi italienesch (711.238) (Stand
1. August 2010). Kuckt heizou och déi komplett Lëscht vu Wikipediaen.



https://lb.wikipedia.org/wiki/Frankr%C3%A4ich

Frankräich (amtlech: République française, Franséisch Republik) ass en
demokrateschen, zentralisteschen Eenheetsstaat am Weste vun Europa. Frankräich
huet Grenze mat der Belsch, Lëtzebuerg, Däitschland, der Schwäiz, Italien,
Monaco, Spuenien an Andorra. D'Küste vu Frankräich ginn iwwer den Atlantik mam
Äermelkanal an d'Mëttelmier. Nieft dem Territoire an Europa huet Frankräich och
eng Partie Iwwerséigebidder an der Karibik (ë. a. Saint-Martin), Südamerika
(Franséisch Guyane), virun der Küst vun Nordamerika, am Indeschen Ozean an an
Ozeanien. Ausserdeem erhieft Frankräich en Usproch op en Deel vun der Antarktis.

Am Ganzen huet dat „franséischt Mammeland” an Europa eng Fläch vun 543.965 km².
Am franséische Landschaftsbild fënnt ee virun allem flaach Géigenden a kleng
Hiwwelen am Norden a Westen. De Rescht ass mat Bierger bedeckt, Haaptbierger
sinn d'Pyrenäen am Südwesten, de Massif central an d'Alpen am Südosten. Den
héchste Bierg vu Frankräich - an och héchste Bierg vun den Alpen - ass de Mont
Blanc (4.808 Meter). Wéinst senger Form gëtt Frankräich och l'Hexagone
(Sechseck) genannt.

Déi mat Ofstand wichtegst a gréisst Stad a Frankräich ass d'Haaptstad Paräis mat
ronn 12 Milliounen Awunner an der Agglomeratioun (Regioun Île-de-France).
D'Groussraim ëm Marseille, Lille a Lyon hunn och méi wéi eng Millioun Awunner.

D'aktuellt Frankräich besteet gréisstendeels aus dem antike Gallien. Den Numm
kënnt allerdéngs vun engem germanesche Vollek, de Franken, déi sech op de
Lännereie vum Réimesche Räich néiergelooss hunn.

Eng éischt richteg Dynastie, déi eng Partie Territoire ënner dem Regnum
Francorum vereenegt huet, waren d'Merowenger mam Kinnek Clovis am Joer 486.
Ënner sengen Ierwe gouf d'Frankeräich awer nach dacks opgedeelt, duerch
d'merowengesch Ierfschaftspolitik no där d'Kinnekräich nom Doud vum Kinnek ënner
all de Jongen opgedeelt gëtt.

Eng zweet Dynastie, d'Karolenger, konnte sech am 8. Joerhonnert behaapten, an
ënner dem Karel dem Groussen koum et zu engem grousse Keeserräich. No sengem
Doud gouf d'Räich alt erëm opgedeelt, an aus der Francia occidentalis gouf dat
spéidert Frankräich (d'Francia orientalis gëtt zum haitegen Däitschland).

D'Karolinger konnte sech nach bis 987 um franséischen Troun behaapten, ier
d'Kapetinger mam Hugues Capet un d'Muecht komm sinn. Nodeem mam Philippe IV.
d'Valois um franséischen Troun souzen, si schlussendlech d'Bourbonen mam Henri
IV. d'Kinneke vu Frankräich bis zu der Franséischer Revolutioun bliwwen.

D'19. Joerhonnert war markéiert duerch verschidde Regimen, no der Convention
nationale, dem Directoire an dem Consulat huet sech den Napoleon zum Keeser
kréine gelooss. 1815 gouf an der sougenannter Restauratioun d'Monarchie nees
agefouert, mä dëse System konnt sech a Frankräich net méi duerchsetzen. No engem
Second Empire sinn d'Fransousen nees zu enger Republik iwwergaangen, enger
Regierungsform déi sech bis haut, mat der fënnefter Republik, behaapte konnt.

Frankräich ass eng zentralistesch organiséiert Demokratie mat engem
semi-presidentielle Regierungssystem. An der Konstitutioun vun der V. Republik
huet de Staatspresident, dee vum Vollek gewielt gëtt, eng staark Positioun. Hien
ernennt de Premierminister an (op Rotschléi vum Premierminister) déi aner
Minister, huet vis-à-vis vu Gesetzesvirschléi vum Parlament e Veto-Recht, a kann
d'Nationalversammlung opléisen. D'Parlament besteet aus zwou Kummeren, der
Nationalversammlung (Assemblée nationale) mat 577 Deputéierten, déi vum Vollek
gewielt ginn, an dem indirekt gewielte Senat mat 331 (no der Senatsreform 2010:
346) Memberen.

  Méi Informatioun doriwwer am Artikel Franséisch Politik an am Artikel
Franséisch Regierung

Frankräich war 1949 Grënnungsmember vum Nordatlantiktraité a krut militäresche
Schutz vun den USA. Wéi 1958 den de Gaulle un d'Muecht komm ass, hu sech
d'Bezéiungen zu den USA, an zu der NATO, déi vun den USA dominéiert gouf,
verännert. Ënner der Leedung vum de Gaulle huet sech Frankräich 1960 zu enger
Atommuecht entwéckelt, an hat zanter 1965 mat der Force de Frappe och eng
Atomsträitkraaft, déi 50 Fligere mat Atombommen an den Déngscht opgeholl huet.
1968 hat Frankräich schonn 18 Ofschossrampe fir Mëttelstreckerakéiten
opgestallt, déi 1970 an 71 Atomsprengkäpp kruten. An de 70er Joren huet
Frankräich seng Atommuecht och op d'Mier ausgebreet. Véier Atom-U-Booter hu
jeeweils 16 atomar Mëttelstreckerakéiten.

An der aktueller Baussepolitik beméit sech Frankräich ëm gutt Relatioune mat
sengem Noper Däitschland ("Käereuropa") a steet zesumme mat den Däitschen der
Virmuechtstellung vun den USA skeptesch géintiwwer. Duerch dës Skepsis ass
Frankräich 1966 bis Mäerz 2009 aus der militärescher Organisatioun vun der NATO
ausgetrueden, mä ass awer am politeschen Deel weiderhin integréiert bliwwen.

Dobäi kënnt och en Engagement nom Enn vun der Kolonialherrschaft an Afrika, wou
Frankräich bis haut a ville Länner d'Uerdnungsmuecht bliwwen ass. Frankräich ass
ausserdeem Member am UNO-Sécherheetsrot mat Vetorecht.

  Méi Informatioun doriwwer am Artikel Friemelegioun an am Artikel Gendarmerie
nationale

Frankräich ass a 26 Regiounen opgedeelt, déi hirersäits nees an 100
Departementer opgespléckt sinn. 22 vun deene Regioune sinn um europäesche
Kärland (France métropolitaine), dorënner och d'Mëttelmierinsel Korsika, déi
allerdéngs als Collectivité territoriale e Sonnerstatus huet. Déi aner véier
Regioune bestinn aus jeeweils nëmmen engem Departement a ginn dohier
Départements et régions d'outre-mer (D.R.O.M.) genannt (bis zu der Ännerung vun
der Konstitutioun am Joer 2003 Départements d'outre-mer, Ofk. D.O.M.). Am
Eenzelen handelt et sech heibäi ëm Guadeloupe (971), Martinique (972), Guyane
(973), La Réunion (974) a Mayotte (976)

D'D.R.O.M. si wéi dat franséischt Kärland Member vun der EU, fir d'T.O.M. gëllt
dat net. Gesetzer aus Frankräich gëllen an den T.O.M. nëmmen, wann dëst
ausdrécklech ernimmt gëtt.

  Méi Informatioun doriwwer am Artikel Lëscht vun de franséischen Departementer
an am Artikel Lëscht vun de franséische Regiounen

Traditionell ass a Frankräich d'Wirtschaftspolitik vu staarke staatlechen
Agrëffer beaflosst. Hei spillt virun allem den historesche Merkantilismus -
besonnesch de Colbertismus - eng wichteg Roll.

Frankräich ass eng sougenannte "Gemëscht Economie", déi an de leschte Joren
ëmmer méi dereguléiert a privatiséiert ginn ass. E staatleche Mindestloun, de
SMIC, séchert den Ugestallten e Stonneloun vun 8,03 Euro. Schlësselindustrien,
besonnesch d'Energiewirtschaft, sinn ënner staatlecher Kontroll. Frankräich ass
e wichtege Produzent vun Atomstroum, Däitschland zielt zu de gréisste Clienten.
A Frankräich ginn ongeféier 80 Prozent vum Elektresch mat Atomkraaftwierker
produzéiert. Domat huet Frankräich nieft Litauen momentan (Ufank 2005) den
héchste Prozentsaz un Atomstroumproduktioun op der Welt.

Wäin steet opgrond vun de ville Wäibaugebidder op fënnefter Plaz vun de
franséischen Exporter: no Autoen, Fligeren, pharmazeutesche Produiten an
Elektronik. Och den Tourismus spillt eng grouss Roll.

D'Bruttoinlandsprodukt (BIP) ass an der Moyenne vun 1995 bis 2005 ëm 2,1 % pro
Joer an d'Luucht gaangen, an huet 2005 de Wäert vun 1.689,4 Milliarden Euro
erreecht. Am Verglach mat dem BIP vun der EU kënnt Frankräich op en Index vun
111.4 (EU-25:100) (2003).1

Zum 1. Januar 2004 gouf d'Bevëlkerung, inkl. den Iwwerséigebidder, op 61,9
Millioune geschat. No Däitschland steet Frankräich an der EU domat op der
zweeter Plaz, wat d'Bevëlkerungszuel ugeet. An der EU huet Frankräich e
Bevëlkerungsundeel vun 13 %.

Am Joer 2003 koumen op 792.600 Gebuerten 560.300 Stierffäll, dat entsprécht
engem Iwwerschoss vun 232.300 Persounen. 2004 louch d'Gebuerterat bei 1,9. Den
1. Januar 2004 waren 16,2 % vun der Bevëlkerung méi al wéi 65 Joer, géintiwwer
14,6 % am Joer 1994. Am selwechten Zäitraum ass den Undeel vun de Leit ënner 20
vu 26,7 % op 25,3 % gefall.

2003 hu sech 280.300 Leit bestuet, dat si 6.000 (-2,1 %) manner wéi 2002. Den
Duerchschnëttsalter louch bei de Männer bei 30,4 a bei de Frae bei 28,3 Joer.

Den duerchschnëttleche männleche franséische Staatsbierger huet eng
Liewenserwaardung vu 76,7 Joer, d'Frae kommen op 83,8 Joer.

Wéi a bal allen europäesche Staate gëtt et a Frankräich eng Bildungsflicht, déi
am Géigesaz zu der Schoulflicht och duerch Hausunterrecht ofgeschloss ka ginn. A
Frankräich gëtt et folgend Schoulformen:

Am Kader vun der europawäiter Harmoniséierung vun de Studien (Bologna-Prozess)
gëtt och an de franséischen Héichschoulen den LMD-System agefouert. LMD bedeit,
datt noenaner d'Licence bzw. Bachelor (no 3 Joer), de Master (no 5 Joer) an en
Doktorat (no 8 Joer) ofgeschloss kënne ginn. Déi national Diplomer falen domat
ewech.

D'Awanderer vu verschiddenen Natiounen, virun allem aus Portugal, Osteuropa, dem
Maghreb an allgemeng aus Afrika hunn hir Sprooche matbruecht. D'Zuel vun den
Awanderer aus arabesche Länner gëtt op 4,5 Millioune geschat. Am Ënnerscheed zu
den traditionelle Sprooche konzentréiere sech dës Sproochgemenge besonnesch an
de grousse Stied, mä et kann ee se kengem geneeë geographesche Gebitt
zouuerdnen.

Frankräich ass offiziell e laizistesche Staat, dat heescht, Staat a
Reliounsgemeinschafte si komplett vunenaner getrennt. Well vu staatlecher Säit
keng Daten iwwer d'Reliounszougehéieregkeet vun den Awunner erhuewe ginn,
berouen all Informatiounen iwwer eng konfessionell Zesummesetzung vun der
Bevëlkerung op Schätzungen oder Informatioune vun de Reliounsgemeinschafte
selwer. Dofir si folgend Zuele mat der néideger Virsiicht ze genéissen.

Frankräich dréit den Éierentitel, déi eelst Duechter vun der Kierch ze sinn. 496
huet sech de Kinnek Clovis no enger Victoire géint d'Alemannen an der Schluecht
vun Tolbiac zum éischte chrëschtlechen Herrscher vun Europa ernannt, a sech
deefe gelooss.

83 % vun de Fransouse si kathoulesch (~ 51 Mio.) an 8 % si Muslimen (~ 4,8
Mio.). Donieft gëtt et protestantesch a jiddesch Minoritéiten, déi knapps 4 %
ausmaachen. 5 % hu keng Relioun, d'Tendenz geet an d'Luucht.



https://lb.wikipedia.org/wiki/L%C3%ABtzebuerg_(Stad)

Lëtzebuerg, am Volleksmond dacks just d'Stad genannt, ass eng vun den 12
lëtzebuergesche Stied an d'Haaptstad vum Groussherzogtum Lëtzebuerg. Si ass eng
vun den 105 lëtzebuergesche Gemengen a mat 114.090 Awunner (Stand: Dez. 2016)
d'Gemeng mat der héchster Bevëlkerung am Land. Den 23. Oktober 2012 hat si
d'100.000 Awunner iwwerschratt a gouf domat zu enger Groussstad.

D'Stad Lëtzebuerg läit um Zesummefloss vun der Uelzecht an der Péitruss. Hir
Geschicht geet bis an d'Réimerzäit zréck a si gouf am Mëttelalter wéinst hirer
Festung "Gibraltar vum Norden" genannt.

Lëtzebuerg ass nieft Bréissel a Stroossbuerg Verwaltungssëtz vun der
Europäescher Unioun. Donieft ass d'Stad eng vun de gréisste Finanzplazen an
Europa.

Den historeschen Zentrum vun der Stad, d'Alstad, ass no Norden, Osten a Süden hi
vun 30–50 m déiwen Däller ëmginn, déi duerch d'Péitruss an d'Uelzecht an de
Sandsteen gegruewe goufen.

D'Quartieren an der sougenannter Ënnerstad sinn de Gronn, Clausen an de
Pafendall. No Westen hin erstreckt sech hanner dem Stadpark, deen op der Plaz
vun de Festungsmaueren ugeluecht gouf, e Plateau, deen iwwer de Glacis an de
Lampertsbierg iwwergeet. Weider westlech kënnt een an d'Quartiere Belair a
Märel. Nordwestlech vum Zentrum sinn de Rollengergronn an d'Millebaach ze
fannen.

A südwestlecher Richtung vum Zentrum läit Zéisseng. No Süden, déisäit dem
Péitrussdall, dee vun der Neier an der Aler Bréck iwwerspaant gëtt, leien
d'Quartiere Gare, Bouneweg-Nord/Verluerekascht a Bouneweg-Süd. Weider südlech
leie Gaasperech an Hollerech.

Ëstlech vum Zentrum, déisäit der Uelzecht, ass de Plateau vum Kierchbierg, och
Europäesche Quartier genannt. E bësse méi südlech dovu leien
Neiduerf/Weimeschhaff, den Zens an Hamm. Tëscht dem Garer Quartier an dem Zens
läit d'Polvermillen.

Am Norde leien, dem Laf vun der Uelzecht no, Eech, Weimeschkierch, Dummeldeng a
Beggen.

Schonn zu Réimerzäite sinn do, wou haut d'Stad Lëtzebuerg ass, zwou
Réimerstroossen, de Kiem vun Arel op Tréier an eng Niewestrooss (diverticulum)
vun där vu Metz op Tréier, zesummekomm. An der Spéitréimescher Zäit gouf um
Bockfiels eng kleng Festungsanlag gebaut, fir engersäits d'Strooss an d'Bréck
iwwer d'Uelzecht ze sécheren, an, anerersäits, fir de Germanen hir Incursioune
sou wäit wéi méiglech ze stoppen. Am fréie Mëttelalter stoung vun där Anlag net
méi vill, mä d'Plaz gouf "kleng Buerg" genannt. Dësen Numm gouf als
Lucilinburhuc an an engem Tauschdokument eng éischt Kéier schrëftlech ernimmt:
Duerch en Tosch mat der Tréierer Abtei St. Maximin huet den Ardennergrof
Siegfried I. ëm d'Joer 963 Lännereien zu Lëtzebuerg getosch (dësen Tosch gouf
méiglecherweis de 17. Abrëll 987 festgehalen). Hien huet du säi Schlass um
Bockfiels gebaut.

987, huet den Äerzbëschof vun Tréier, den Egbert (977-993), fënnef Altär an der
Erléiserkierch (haut Méchelskierch) geweit. Op der Kräizung vun de Réimerweeër
bei der Kierch ass e Maart entstanen (den haitege Fëschmaart), ronderëm dee sech
eng Uertschaft entwéckelt huet.

Mä schonn ier déi éischt Haiser ëm den haitege Fëschmaart entstane sinn, hu Leit
am Gronn, a virun allem zu Weimeschkierch gewunnt. Zu Weimeschkierch hat d'Abtei
Sankt Maximin zanter dem 9. Joerhonnert eng gréisser Grondherrschaft (926 gouf
et do 6 Millen).

Wéinst hirer Lag, souwuel geopolitesch wéi topographesch gesinn, hat d'Stad
Lëtzebuerg zanter hirem Bestoen eng wichteg militärstrategesch Bedeitung. Am 10.
Joerhonnert gouf schonn déi éischt Befestegung gebaut. Um Enn vum 12.
Joerhonnert, wéi d'Stad sech ëmmer méi no Westen hin ausgebreet huet, koum eng
2. Festungsmauer dobäi (D'"Rue du Fossé" war de Festungsgruef zu där Mauer).
Deemools gouf d'Nikloskierch gebaut, an en neie Maart (den haitege Krautmaart)
koum bäi. 1221 gouf bei der Uecht-Paart am Westen en Hospiz gebaut, deem seng
Gestioun de Walram vu Limbuerg dem Däitschhärenuerden iwwerdroen huet. Dëst gouf
en hallef Joerhonnert drop an de Gronn transferéiert.

Am Spéitmëttelter goufen e puer weider Kléischter gegrënnt: géint 1234 hunn op
der Schadeburg (dem haitegen Hellege-Geescht-Plateau) fromm Biergerinnen e
Muedeléine-Klouschter opgemaach, dat ëm 1264 an de Klarissenuerden opgeholl
gouf; och d'Franziskaner hu sech virun der deemoleger Stadmauer néiergelooss, zu
Bouneweg goung e Klouschter op, dat sech ëm leprakrank Leit gekëmmert huet, a
spéider an sech méi spéit den Zisterzienser ugeschloss huet. 1292 dann hunn hunn
d'Dominikaner sech nordëstlech vun der Buerg installéiert.

Am Ufank vum 14. Joerhonnert hat d'Stad eppes iwwer 900 Stéit, deemno ronn 5.000
Awunner. Se war dunn ongeféier 5 Hektar grouss. 1340 huet de Jang de Blannen e
Joermaart grënne gelooss, dee bis haut besteet: d'Schueberfouer.

Den 30. Juni 1509 gouf et e grousst Feier an der Uewerstad, dat 5-6 Deeg
gebrannt huet, an eng 180 Haiser, dorënner d'Méchelskierch, zerstéiert huet.. E
puer Joerzéngten duerno, am Summer 1554, ass duerch e Blëtzschlag
d'Polvermagaseng am Verwëllef vun der Franziskanerkierch explodéiert, an duerch
d'Feier dat doduerch entstanen ass, alt nees e groussen Deel vun der Uewerstad
verbrannt. Dofir gëtt et kaum mëttelalterlech oder gotesch Stilelementer, déi an
der Architektur vun der Stad erhale wieren.

Géint 1340, ënner dem Jang de Blannen, sinn nei Festunge gebaut ginn, déi zum
Deel bis 1867 stoungen. Déi verschidden Hären a Meeschteren (Burgunder,
Spuenier, Habsburger, Fransousen a Preisen) hunn an de Joerhonnerten duerno
d'Festung ëmmer méi ausgebaut a se zu enger vun deene stäerksten an Europa
gemaach.

Am 17. Joerhonnert hunn d'Spuenier déi éischt Kasematte gebaut. Se goufen ënner
dem Vauban ausgebaut a 1730-1740 vun den Éisträicher nach eng Kéier
vergréissert.

1795, ass Lëtzebuerg vu Frankräich annexéiert ginn, d'Stad gouf Prefektur vum
Département des Forêts. 1815 gouf d'Stad zu enger "Bundesfestung", an där
preisesch Truppe stationéiert goufen. Gläichzäiteg gouf d'Land pro forma als
Groussherzogtum nei erschafen, mam Wëllem I. vun Holland als Groussherzog.

Nom Traité vu London vun 1867 huet d'Festung missen ofgerappt an dem Buedem
gläich gemaach ginn. Et huet 16 Joer gedauert, bis dës Aarbechte méi oder manner
ofgeschloss waren. Se hunn 1,5 Millioune Goldfrang kascht. Op en Deel vun de
fréiere Festungsanlage sinn nei breet Stroossen (Boulevard Royal, Boulevard du
Prince Henri) an de Stater Park ugeluecht ginn. Elo konnt d'Stad sech no alle
Säiten ausbreeden. De Plateau Bourbon, mat der Alstad iwwer d'Nei Bréck (gebaut
1900-1903) verbonnen, war ee vun den éischten neie Quartieren, déi sou entstane
sinn.

1920 hunn d'Gemengen Eech, Hamm, Hollerech a Rollengergronn mat der Stad
Lëtzebuerg fusionéiert.

A Stroossen an op Haiser si bis haut d'Spure vum Naziregim zu Lëtzebuerg ze
gesinn .

D'Plëss d'Arem steet sou wuel fir den Ufank vum Naziregim, wéi fir d'Enn: de 6.
August 1940 ass de Gauleiter Gustav Simon fir d'éischt op dëser Plaz opgetrueden
an den 10. September 1944 hunn d'Lëtzebuerger op därselwechter Plaz déi 5.
amerikanesch Panzerdivisioun zesumme mam Prënz Felix als Befreier vu Lëtzebuerg
gefeiert.

An der Philippsgaass op Nr. 19 war deemools de Café de la Poste. Hei gouf schonn
Enn 1933 de Grondstee fir déi éischt ëffentlech Juddefeindlechkeet geluecht,
andeems e Schëld Judenfreies Lokal ubruecht gouf. Den amerikanesche
Schrëftsteller Henry Miller huet zu deem Zäitpunkt d'Lokal zoufälleg entdeckt an
d'Situatioun a sengem Buch Quiet days in Clichy beschriwwen. Vis-à-vis op Nr. 28
an der Philippsgaass steet d'Gebai vun Commissariat au Rapatriement, deen 1944
an d'Liewe geruff gouf, fir déi dausende vu Lëtzebuerger Krichsgefaangener nees
heemzebréngen oder déi stierflech Iwwerreschter vun deenen, déi ëmkomm sinn an
do wou Grafsteng bekannt waren, dës op Lëtzebuerg ze verleeën.

An der Monterey-Avenue, war den ale Sëtz vun der Haaptpostverwaltung. An der
Zäit vun der däitscher Besatzung koum d'Post ënner d'Obhut vum
Reichspostdirektor vun Tréier. Haut erënnert nach eng stenge Plack mat engem
bronze Relief un déi 26 Postbeamten, déi am Krich gefall sinn, awer och un de
Proteststreik vun enger Rei Postler den 1. September 1942 géint d'Aféierung vun
der Wehrpflicht.

An der Ënneschtgaass erënnert eng Plack um Gebai vum Educatiounsministère un déi
zweet Stater Synagog, déi am Hierscht 1943 vun den Nazien ofgerappt gouf.

An der Avenue Marie-Thérèse op Nr. 3 stoung dat aalt Bëschofshaus. Den deemolege
Bëschof Phillippe war déi eenzeg Lëtzebuerger Autoritéit, déi d'Land am Krich
net verlooss hat an dee seng Plaz no der Besatzung hale konnt. Op Nr. 5, am
bëscheefleche Konvikt war an der Besatzungszäit en däitscht Lazarett.

Nieft der Aler Bréck steet e Fräiheetsstee fir un d'Befreiung vu Lëtzebuerg, der
Belsch a Frankräich duerch d'US-Zaldoten z'erënneren.

Um Boulevard de la Pétrusse, ass op Nr. 57 de Centre de documentation et de
recherche sur la Résistance. An dësem Gebai, dat och als Villa Pauly bekannt
ass, war vun 1940 bis 1944 de Sëtz vun der Gestapo, der Geheimer Staatspolice.
Dëst Gebai, an deem och gefoltert gouf, ass d'Symbol vun der Terrorherrschaft
vum Naziregim zu Lëtzebuerg.

Dat markantst Monument an der Stad ass wuel d'Gëlle Fra. Den 21. Oktober 1940
gouf si vun den Nazien, ënner Protest vun de Lëtzebuerger, ofgerappt.

An der haiteger d'Nationalbibliotheik war bis 1964 de Kolléisch. Vill Schüler
goufen zwangsrekrutéiert.

Am Stadhaus um Knuedler erënnert an der Entrée eng kleng Bronzeplack un
d'Grënnung vun der Unio'n vun de Fräiheetsorganisatiounen.

Am Festsall vum Stadhaus um 1. Stack gouf den 10. September 1952 d'Lëtzebuerger
Ofkommes ënnerschriwwen, den éischten internationale Vertrag, mat deem
d'Bundesrepublik Däitschland d'Verantwortung fir de Vëlkermord un den
europäesche Judden duerch dat nationalsozialistescht Däitschland iwwerholl huet.

1952 gouf d'Stad Lëtzebuerg, laang Zäit just provisoresch, Sëtz vun der
Europäescher Communautéit fir Kuel a Stol. Bis 1981 goufen do och verschidden
Deel-Sessioune vum Europäesche Parlament ofgehalen. D'Stad ass weiderhi Sëtz vu
villen Organer vun der Europäescher Unioun, dorënner den Europäesche
Geriichtshaff, den Europäesche Rechnungshaff, d'Europäesch Investitiounsbank,
den Europäeschen Investmentfong, d'Sekretariat vum Europaparlament, Eurostat an
den Europäesche Stabilitéitsmechanismus

  Méi Informatioun doriwwer am Artikel: Sëtz vun den europäeschen Institutiounen

De Gemengerot vun der Stad Lëtzebuerg huet 27 Memberen. Et gëtt 5 Schäffen.
Zanter dem 17. Dezember 2013 ass d'Lydie Polfer (DP) Buergermeeschtesch. Si
ersetzt de Xavier Bettel, deen de 4. Dezember 2013 zum Premierminister ernannt
gi war, an dee sengersäits am November 2011 de Paul Helminger (DP) ofgeléist
hat. D'DP huet zanter 2005 an enger Koalitioun mat deene Gréngen d'Majoritéit am
Gemengerot. Déi Legislaturperiod virdru war den Helminger Buergermeeschter ënner
enger Koalitioun tëscht DP an CSV.

Quell: Inneministère / RTL.lu. Fett: Majoritéits-Koalitioun, déi de
Buergermeeschter a Schäfferot stellt.

Als Haaptstad vum Land hunn och all konstitutionell Organer a vill staatlech
Administratiounen hire Sëtz: d'Chamber, de Staatsrot, de Groussherzog
(Groussherzogleche Palais), d'Regierung an déi verschidde Ministèren,
d'Justizorganer (an der Cité judiciaire).

Zanter 2012 ass d'Stad Lëtzebuerg eng Groussstad, well si vun do u méi wéi
100.000 Awunner huet. Enn 2016 waren 114.090 Leit an der Stad ageschriwwen,
dovun 80.788 Net-Lëtzebuerger. Dat si 70,81% vun der Populatioun. Vun den 163
Nationalitéiten, déi an der Bevëlkerung vertruede waren, koumen 105.216 (92,77%)
Awunner aus Europa. 4.113 (3,28 %) vun den Awunner waren aus Asien, 2.457
(2,06%) aus Amerika, 2.111 (1,75%) aus Afrika an 102 (0,09%) aus Ozeanien. Fir
54 Awunner (0,04%) war hir Nationalitéit onbestëmmt a 37 Persoune (0,01%) waren
Apatriden.

2016 sinn an der Stad Lëtzebuerg 1.258 Kanner gebuer ginn (321 Lëtzebuerger an
937 Auslänner) an am selwechte Joër si 570 Leit gestuerwen (419 Lëtzebuerger an
151 Auslänner).

D'Economie vun der Stad Lëtzebuerg berout virun allem op de Servicer. Eng
besonnesch Roll spillt se als international Finanzplaz: Iwwer 150 Banken a soss
Finanzinstituter sinn do aktiv.

Zu deene bekanntsten international aktive Firme mat Sëtz an der Stad Lëtzebuerg
zielen Arcelor Mittal an d'RTL Group. Och den Handel spillt eng wichteg Roll.

De Sekundärsecteur do dergéint ass, nodeem d'Luxlait hir Molkerei 2009
geplënnert, Villeroy & Boch seng Fabréck 2010 zougemaach huet, a wa bis 2017
Heintz Van Landewyck seng Fabréck an d'Nordstad geplënnert wäert hunn, kaum nach
vertrueden. Wat de Primärsecteur betrëfft: 2012 gouf et nach een eenzege
landwirtschaftleche Betrib an der Stad, an zwar zu Märel.

De Fluchhafe Lëtzebuerg läit um Findel, an der Gemeng Sandweiler, 6 km vun der
Stad ewech. Als internationale Fluchhafe bestinn direkt Linne mat diversen
europäesche Stied.

8 Nationalstroosse gi stralefërmeg vun der Stad aus fort: d'N1, d'N2, d'N3,
d'N4, d'N5, d'N6, d'N7 an d'N11. D'Autobunnen A1, A3, A4 an A6 féieren an
d'Stad, respektiv sinn Deel vum Contournement vun der Stad. Si sinn, ausser
d'A4, un d'Autobunnsnetz vun den 3 Nopeschlänner ugebonnen.

Iwwer déi Linnen huet d'Stater Gare Uschloss un d'Linn 35 vum däitschen
InterCity-Netz, déi vun Tréier bis an den Hafe vun Norddeich an Ostfriesland
féiert, un d'TGV-Netz vun der franséischer SNCF mat enger direkter Verbindung op
Paräis, op Léck mat dem InterRegio m, op Bruxelles-Midi mam dem InterCity J, op
Nanzeg mat den Regionalexpresse vum TER Loutrengen, an op Nice respektiv Portbou
iwwer den Lunéareseau.

Ausser der Haaptgare gëtt et nach e puer méi kleng Garen um stater Territoire:
déi vun Hollerech, Dummeldeng an Zens-Hamm.

Et besti Pläng, eng grouss nei Gare bei Zéisseng ze bauen, déi virun allem den
internationale Verkéier ophuelen an d'Haaptgare entlaaschte soll.

D'Stad Lëtzebuerg bedreift, mat hirer Gesellschaft Autobus de la Ville de
Luxembourg, en eegent Busnetz, bei deem eng 150 Bussen op 25 Linnen déi
verschidde Quartieren ofdecken. Ausserdeem fuere ronn 120 Linne vum RGTR d'Stad
Lëtzebuerg un.

Bis 1964 gouf et en Tram an der Stad. Wéinst dem ëmmer méi héijen Autoverkéier
gëtt et zanter den 1990er Jore Pläng, en nees anzeféieren. Deen éischte Projet,
"BTB" genannt, deen Trams- an Zuchreseau hätt sollen uneneen uschléissen, fir
sou e méi grousst Anzuchsgebitt ofzedecken ass wéinst dem Widderstand vun der
Stater DP uganks 2000 op Äis geluecht ginn.

An de Joren duerno gouf un enger méi klenger Léisung laboréiert, déi d'Gare mam
Kierchbierg soll verbannen. Am Juni 2012 huet d'Chamber dësem Projet
zougestëmmt, deen zu 2/3 vum Staat an 1/3 vun der Stad finanzéiert soll ginn.
2014 soll déi éischt Schinn geluecht ginn an 2017 deen éischten Tram fuere
kënnen.

Zanter dem Mäerz 2008 gëtt et e Vëlo-Locatiounssystem, Vel'oH! genannt, dat vun
enger privater Firma ënner Konzessioun bedriwwe gëtt, a bei deem een op ronn 50
verschiddene Plazen e Vëlo ausléinen an op enger anerer nees ofstelle kann.

An der Stad Lëtzebuerg gëtt et eng sëlleche Muséeën an Ausstellungen: Der Stad
ënnerstallt sinn d'Villa Vauban an de Geschichtsmusée vun der Stad Lëtzebuerg.
Staatlech Muséeën um Territoire vun der Stad sinn den Nationalmusée fir
Geschicht a Konscht, den Nationalmusée fir Naturgeschicht, de MUDAM an de
Festungsmusée. Z'ernimme sief och nach d'Galerie Am Tunnel, déi vun der
Spuerkeess bedriwwe gëtt an de Biergercasino. 2016 huet de Regierungsrot gréng
Luucht ginn, fir am Gebai vum Alen Atheneum, wou bis ewell d'Nationalbibliothéik
dran ënnerbruecht ass, wann déi 2018 an hirt neit Gebai op de Kierchbierg géif
plënneren, e Musée fir modern Konscht aus Lëtzebuerg z'amenagéieren.

D'Stad Lëtzebuerg bedreift zwéi Theateren: de Groussen Theater vun der Stad
Lëtzebuerg an de Kapuzinertheater. Weider Theatersäll, déi de jeeweilegen
Ensembele gehéieren, sinn de Kasemattentheater, den Théâtre du Centaure an den
TOL.

Zu de Concertssäll um Territoire vun der Stad Lëtzebuerg zielen d'Philharmonie,
de Conservatoire vun der Stad Lëtzebuerg an Den Atelier.

Vill Kinoen an der Stad hunn an deene leschte Joerzéngten zougemaach, haut gëtt
et nach den "Artplex" Utopia um Lampertsbierg an de Multiplex Utopolis um
Kierchbierg, déi allebéid vum Kinepolis Group bedriwwe ginn, an d'Cinemathéik
vun der Stad Lëtzebuerg, déi der Stad ënnersteet.

Zu de weidere Kulturariichtungen an der Stad ze ziele sinn d'Nationalbibliothéik
an Nationalarchiv, zwou staatlech Institutiounen, an och d'Archiv, d'Bibliothéik
an d'Fotothéik vun der Stad Lëtzebuerg, souwéi eng Rëtsch privat Galerien, net
ze vergiesse Gebaier wéi d'Coque, de Kulturzentrum Neimënster, den Espace
culturel Cité oder de Carré Rotondes, wou regelméisseg kulturell Evenementer
opgefouert ginn.



https://lb.wikipedia.org/wiki/Spellchecker

Am Computerberäich ass e Spellchecker eng Komponent oder e Software-Programm,
dee geschriwwe ginn ass fir d'Korrektheet vun eenzele Wierder an engem Dokument
z'iwwerpréiwen. Normalerweis bitt e Spellchecker zousätzlech eng Méiglechkeet
un, fir Korrekturvirschléi unzeweisen.

Den éischte Spellchecker fir d'Lëtzebuergescht gouf vum Linguist Jérôme Lulling
an dem Informatiker Pierre Mousel tëscht de Joren 2000 an 2002 ausgeschafft. A
senger Dokterthes iwwer déi lexikalesch Kreativitéit am Lëtzebuergeschen huet de
Jérôme Lulling 2002 beschriwwen, wéi hien eng Wierderlëscht vun 125.000
Wuertforme fir dësen éischte Prototyp vun engem Spellchecker entwéckelt huet a
wéi een d'Concatenatioun, also d'Buschtawereiefolleg, semiautomatesch ka
simuléieren, eng Method déi souwuel beim Projet Cortina wéi och beim Projet
Luxdico erfollegräich agesat gouf . Den Utilitär Cortina (Correcteur
orthographique informatique appliqué à la langue luxembourgeoise) kann och
d'Eifeler Regel erkennen a verbesseren. De Projet Cortina gouf 2002 agestallt.

De Projet Spellchecker.lu ass am Abrëll 2006 vun dräi jonke Leit, déi zu
Kaiserslautern studéiert hunn, an d'Liewe geruff ginn. Et waren dat den Tom
Goedert, de Luc Heischbourg an de Michel Weimerskirch. Ufank 2008 gëtt de Projet
just nach vum Michel Weimerskirch weiderentwéckelt.

Déi nei Versioun, déi de 7. Oktober 2016 erauskoum, gouf an Zesummenaarbecht mam
Edson Souza Morais ausgeschafft. De Spellchecker.lu kennt elo méi wéi 230.000
Wierder.

D'Wierderlëscht an d'Affixregele stinn ënner der Europäescher Lizenz fir fräi
Software EUPL a sinn dorop ausgeluecht, mat de gängege Softwaren ze
funktionéieren déi op den Hunspell baséieren (LibreOffice, Mozilla Thunderbird,
Mac OS X asw.) a gëtt regelméisseg weiderentwéckelt.

E kontextsensitive Spellchecker kuckt bei der Korrektur och nach d'Semantik vun
engem Saz. Doduerch kann de Programm an engem begrenzten Ëmfang de Sënn vun
engem Saz erkennen, an deemno och Wierder als falsch markéieren, déi zwar
richteg sinn, mä am falsche Kontext gebraucht goufen.



https://lb.wikipedia.org/wiki/Vereenegt_Staate_vun_Amerika

D'Vereenegt Staate vun Amerika (engl.: United States of America, kuerz: USA)
sinn eng Bundesrepublik am nërdlechen Deel vum amerikanesche Kontinent. Am Norde
grenze si u Kanada an och iwwer de Bundesstaat Alaska u Russland. Tëscht Alaska
a Russland läit nëmmen déi 100 km breet Beringstrooss. Am Süden ass Mexiko den
Noper. Am Oste grenze se un den Atlantik an am Westen un de Pazifik.

D'Vereenegt Staate vun Amerika si 1776 entstanen, wéi déi britesch Kolonien an
Amerika onofhängeg gi sinn. Duerch déi intensiv Industrialisatioun, déi duerch
eng massiv Immigratioun ënnerstëtzt gouf, ass den Afloss vun Amerika staark
gewuess. Um Enn vum 20. Joerhonnert, an no der Iwwerwannung vum totalitäre
Faschismus (Zweete Weltkrich) an dem Kommunismus (am Kale Krich) si si als
eenzeg Weltmuecht, déi sech op alle Plangen (wëssenschaftlech, kommerziell,
politesch, militäresch), duerchzesetze weess, iwwereg bliwwen.

  Méi Informatioun doriwwer am Artikel Bundesstaat vun den USA an am Artikel
Lëscht vun de Groussstied an den USA D'Vereenegt Staate vun Amerika sinn eng
Federatioun, déi sech aus 50 Bundesstaaten zesummesetzt. Dovu leien der 48 am
Kärland, südlech vu Kanada an nërdlech vu Mexiko. Alaska läit am Nordweste vu
Kanada. Hawaii läit am Pazifik, 3.900 km ewech vum kontinentalen Amerika.
Bundeshaaptstad ass Washington D.C.. Si bilt en eegenen federalen Distrikt, deen
e Sonderstatut huet an zu kengem Bundesstaat gehéiert.



https://lb.wikipedia.org/wiki/D%C3%A4itschland

D'Bundesrepublik Däitschland (oder einfach Däitschland) ass e Staat a
Mëtteleuropa an huet gemeinsam Grenze mat Dänemark, Polen, der Tschechescher
Republik, Éisträich, der Schwäiz, Frankräich, Lëtzebuerg, der Belsch an Holland.
Am Norde sinn d'Nordséi an d'Ostséi natierlech Grenzen. Däitschland ass eent vun
de gréisste Länner a Westeuropa.

Wat elo kënnt ass nëmmen eng kuerz Skizz vun de wichtegste geschichtlechen
Entwécklungen an Däitschland an an der Regioun vum haitegen Däitschland. Méi
Detailer stinn am Artikel Geschicht vun Däitschland, am Artikel iwwer
Däitschland am Mëttelalter, oder awer och an den Artikelen iwwer
d'Bundesrepublik resp. iwwer d'DDR.

E puer keltesch a germanesch Stämm gi fir d'éischt bei de Griichen a Réimer an
der virchrëschtlecher Zäit ernimmt. De Rhäin gëtt 58 v. Chr. d'Grenz mat dem
réimesche Räich. Eng éischt Geschicht vu ganz Germanie liwwert am Joer 98 de
réimeschen Auteur Tacitus. Tëscht dem 1. an dem 6. Joerhonnert verdeele sech déi
germanesch Stämm iwwer Europa (Vëlkerwanderung) a vermësche sech mat den net
ausgewanderte Kelten. Grouss Deeler vum haitegen Ostdäitschland si bis an
d'héicht Mëttelalter ënner staarkem slaweschen Afloss (Germania Slavica). Als
Konsequenz vun der héichmëttelalterlecher Ostmigratioun gi si assimiléiert an
akkulturéiert.

D'Frankenräich gëtt gegrënnt a stellt 800 mat dem Karl de Groussen als éischte
westleche Keeser, no der Ofsetzung vum Romulus Augustulus duerch den Odoaker,
den Usproch op d'Féierungsroll an Europa. Mä säi Räich bleift nëmmen e puer
Joerzéngte stabil. Duerch Streidereien tëscht sengen Nofolger zerfält et an dräi
Deeler (Westfränkescht Räich, Lotharingien an Ostfränkescht Räich), déi nächst
Generatiounen deele säi Räich ëmmer méi op.

Als traditionellen (mä e bëssen arbiträr gewielten) Datum fir d'Grënnung vun
Däitschland als Staat gëllt den 2. Februar 962, wou den Otto I. als éischten
Ostfränkesche Kinnek zu Roum zum Keeser gekréint gouf.

D'Westfränkescht Räich entwéckelt sech zu engem Nationalstaat (dem haitege
Frankräich), während d'Ostfränkescht Räich ëmmer méi de lokalen Interessen zum
Affer fält. Obwuel d'Keesere vum Ostfränkesche Räich ëmmer erëm versichen
d'Räich z'eenegen, zerfält d'Hellegt Réimescht Räich vun Däitscher Natioun, dat
eigentlech grad eréischt entsteet, gréisstendeels ëmmer méi an Onmasse vu
gréisstendeels onofhängege Staaten a Fräi Räichsstied. No der Reformatioun an
dem Drëssegjärege Krich ass d'Muecht vum Keeser nëmmen nach reng formell.

Dësen Zoustand dauert bis 1806. Dat Joer dankt den däitsche Keeser Franz II.,
dee schonn 1804 Keeser vum éisträichesche Villvëlkerstaat ginn ass, op Drock vum
franséische Keeser Napoléon of, andeems hien op d'Droe vun der Räichskroun
verzicht. Ënner dem Napoléon gëtt d'Zuel vun däitsche Staaten duerch Fusioune
staark verklengert, wouduerch vill Räichsstied hir Onofhängegkeet verléieren (Ee
Moment gouf et 80 vun dëse Stied). De Wiener Kongress dreift d'Vereenegung
weider a schliisslech grënnen 38 däitsch Staaten e lassenen Däitsche Bond
(Deutscher Bund) ënner der Féierung vun Éisträich. Scho kuerz no der
gescheiterter nationaler a liberaler Mäerzrevolutioun vun 1848/1849 kënnt et zur
Kollisioun vu Preisen, dat ëmmer méi staark gëtt, mat der däitscher Groussmuecht
Éisträich ëm d'Virmuechtsstellung am Däitsche Bond resp. an Europa, wat zum
Däitsch-Éisträichesche Krich vun 1866 féiert. Preise gewënnt dëse Krich, et
kënnt duerno zu enger Deelung an domat zur Opléisung vum Däitsche Bond. Preisen
annektéiert seng nërdlech Géigner aus dem Krich. Doduerch gëtt d'Zuel vun den
däitsche Staaten nach eng Kéier méi kleng.

No der Grënnung vum Norddäitsche Bond am Uschloss dorun, natierlech ënner der
Féierung vu Preisen, kënnt et, bal ouni siichtbaren Iwwergank, zur Grënnung vum
Däitsche Räich. Allgemeng gëtt vun engem klengen Däitschland geschwat well
Éisträich net dezou gehéiert. Zu dëser Grënnung kënnt et nom
Franséisch-Preisesche Krich vun 1870/71 an der Proklamatioun vum preisesche
Kinnek Wilhelm I. zum Däitsche Keeser (hien huet sech selwer net als Keeser vun
Däitschland ugesinn, well dozou, senger Meenung no, och den däitschen Deel vun
Éisträich misst gehéieren). Mat der Räichsgrënnung gehéieren op eemol Gebidder a
Régiounen zu Däitschland, déi guer net méi zum Hellege Réimesche Räich Däitscher
Natioun gehéiert haten, mä Stécker vu Preisen baussent dem Räich waren. Dozou
gehéieren Ost- a Westpreisen, Danzeg, an Deeler vum haitege Polen an och nach
Schleswig. An den 1880er Joren huet dat Däitscht Räich op friddlechem Wee
Kolonien an Afrika an Asien kaaft, woubäi déi bescht Kolonien awer scho laang
Anere gehéiert hunn.

Nom Enn vum Éischte Weltkrich (1914-1918) setzt d'Novemberrevolutioun vun 1918
der Monarchie am Däitsche Räich (an an Éisträich-Ungarn) en Enn. De Keeser
(Wilhelm II.) dankt of an aus dem Däitsche Räich gëtt eng
parlamentaresch-demokratesch Republik. Am Versailler Vertrag gëtt Däitschland
vun den Alliéierten dozou gezwongen eng Rei vu Gebidder hierzeginn
(Alsace-Lorraine u Frankräich, Eupen-Malmedy un d'Belsch, Nordschleswig un
Dänemark, d'Provënzen Posen a Westpreisen an den Oste vun Uewerschlesien an de
Süde vum ostpreisesche Krees Neidenburg u Polen, d'Memelrégioun u Litauen an
d'Hultschiner Ländchen un d'Tschechoslowakei, dozou kënnt de Verloscht vun all
de Kolonien). Des Weidere muss Däitschland all Joer Reparatioune bezuelen, an
dat iwwer en Zäitraum vun 80 Joer.

D'Weimarer Republik leit ënner stännege Konflikter tëscht demokrateschen an
autoritäre Stréimungen. Dozou kënnt e wäitverbreete Refus vum Versailler Vertrag
a wirtschaftlech Schwieregkeeten, déi deelweis och dovu kommen datt Däitschland
muss, fir d'Reparatiounen ze bezuelen, immens Kreditter ophuelen. 1933 ass et
mat där Republik eriwwer wéi de gebiertegen Éisträicher Adolf Hitler un d'Muecht
kënnt, mat Hëllef vu senger Partei, der NSDAP.

D'NSDAP mécht aus Däitschland ganz séier en totalitären Eeparteiestaat. Vun
Ufank u gi politesch Géigner verfollegt, während de Judden eng kloer
Ausgrenzungspolitik an d'Gesiicht bléist. Während dem Zweete Weltkrich gi
schätzungsweis bis zu sechs Millioune Judden an Europa ëmbruecht (zanter den
1970er Jore gëtt dofir "Holocaust" gesot, d'Jude soe "Schoah" dofir). Dausende
Membere vun anere Bevëlkerungsgruppen Sinti a Roma, Homosexueller, physesch a
psychesch behënnert Mënsche gi verhaft oder falen dem Massemord zum Affer. Eng
genee Zuel ass och hei net bekannt.

D'nationalsozialistescht Däitscht Räich war op Expansioun ausgeriicht: Fir
d'éischt gëtt Éisträich 1938 nach ouni allze vill Widdersproch a mat Zoustëmmung
vun der Bevëlkerung annektéiert (Anschluss), d'Annektioun vum däitsch bewunnte
Sudeteland am selwechte Joer gëtt och nach relativ widdersprochslos vun de
groussen europäesche Länner akzeptéiert. Mä den Ugrëff op Polen 1939 léist den
Zweete Weltkrich aus, e Krich, dee weltwäit eng geschaten 55 Millioune Leit
d'Liewe kascht. Fir dat (Grouss-)Däitscht Räich ass dëse Krich den 8. Mee 1945
eriwwer, mat enger Kapitulatioun ouni Konditiounen. Den Hitler huet sech schonn
den 30. Abrëll suicidéiert gehat; déi iwwerliewend politesch a militäresch
Haaptverantwortlech ginn an den Nürnberger Prozesser viru Geriicht gestallt.

D'Alliéiert , ufanks d'USA, d'Sowjetunioun a Groussbritannien, méi spéit och
d'Besatzungsmuecht Frankräich, beméie sech um Ufank vun der Besatzung nach ëm
eng gemeinsam Politik an där Saach. Eens sinn si sech iwwer d'Demilitariséierung
an d'Entnazifizéierung. Mä scho bei der Fro, wat een ënner enger Demokratie ze
verstoen huet, kommen éischt Differenzen tëscht der Sowjetunioun engersäits an
de Westmuechten anerersäits op. Am Ufank huet Frankräich nach Annektiounspläng
vis-à-vis vun Däitschland.

Éisträich (mat der Konditioun neutrale Staat ze ginn) an d'Tschechoslowakei ginn
erëm selbstänneg Staaten; Polen gëtt an neie Grenzen nees opgebaut woubäi dës
Grenzen no Weste geréckelt goufen. De Joseph Stalin hat nämlech Polen grouss
Deeler vum däitschen Oste versprach an der Sowjetunioun d'nërdlech Hallschent
vun Ostpreisen, wat vun de Westmuechten op der Konferenz vu Potsdam nëmme mat
Widderstand accordéiert gëtt. Allerdéngs hätt d'Verdreiwe vun den Däitsche
missen "human" iwwer d'Bühn goen, an déi polnesch a sowjetesch Verwaltung gouf
"provisoresch" genannt.

D'Däitscht Räich gouf deemno definitiv opgeléist, an a sengem Kär ginn nei
Staaten (an der Bundesrepublik méi spéit Bundesländer genannt) forméiert. Bei
dem Zéie vun de Grenze vun dëse Staate sinn deelweis d'Grenze vun de
Besatzungszonen déterminéierend, z. B. tëscht Niddersachsen a Mecklenburg resp.
Sachsen-Anhalt souwéi tëscht Thüringen an Hessen.

D'Bundesrepublik Deutschland gëtt den 23. Mee 1949 an den dräi westleche
Besatzungszone gegrënnt; d'DDR de 7. Oktober 1949 an der Sowjetescher
Besatzungszon. Domat war dat fréiert Däitscht Räich an zwee nei Staaten
opgedeelt a grouss Gebidder a Regioune waren den Nopeschstaaten zoukomm.
D'Bundesverfassungsgeriicht stellt awer 1973 fest: "Die BRD ist nicht
'Rechtsnachfolger' des Deutschen Reiches, sondern als Staat identisch mit dem
Staat 'Deutsches Reich'". De Kale Krich tëscht West an Ost trennt Mëtteleuropa,
d'Bundesrepublik an d'DDR duerch en Eisene Rideau. Eréischt e Muechtwiessel an
der Sowjetunioun féiert zu (friddleche) Revolutiounen an um Schluss zum
Zesummebrieche vun de kommunistesche Regierungen an der DDR an den anere Staate
vum Warschauer Pakt. Mat dem Enn vum "Eisene Rideau" a Mëtteleuropa geet och
erëm d'Grenz tëscht der Bundesrepublik an der DDR op. Den 3. Oktober 1990 trëtt
d'DDR der Bundesrepublik bäi (däitsch Wiedervereinigung). Déi "vergréissert"
Bundesrepublik ass domat och nees souverän ginn.

Zesumme mat Frankräich spillt (dat neit) Däitschland haut eng féierend Roll an
der EU. Däitschland ass vir dobäi bei deene Staaten déi versichen, e méi
vereenegt Europa ze schafen, mat engem politeschen, Verdeedegungs- a
Sécherheetsapparat.

Den nërdlechen Deel vun Däitschland, d'norddeutsche Tiefebene, ass en Déifland
dat vun der Äiszäit geformt gouf. A Mëtteldäitschland fënnt een d'Mittelgebirge
mat senge Bëscher. Am Süde sinn d'Alpen. Den déifste Punkt läit bei
Neuendorf-Sachsenbande an der Wilstermarsch mat 3,54 m ënner NN. Den héchste
Bierg ass d'Zugspitze mat 2.968 Meter.

Grouss Flëss an Däitschland sinn ënner aneren de Rhäin, d'Donau, d'Elbe,
d'Weser, d'Oder. Extrem Wierderkonditioune wéi Dréchenten, Tornadoen, Stierm, an
exzessive Frascht oder Hëtzt asw. si relativ seelen. Dat kënnt wuel och dovun,
datt Däitschland an der geméissegter Klimazon läit. An de leschte Jore gouf et
an Däitschland zwou schlëmm Iwwerschwemmungen déi vu villen als Zeeche vun der
Klimaerhëtzung gesi ginn. Eng weider Indikatioun dofir kéint de
"Joerhonnertsummer" 2003 gewiescht sinn, deen ee vun deene wäermsten zanter
Joerzéngte war. D'Suite waren, ënner aneren, schlecht Rekolte bei de Baueren.
Däitschland läit op der Eurasescher Plack. D'Grenzen zu anere Placke si wäit
ewech, wat dann och erkläert firwat et bis elo keng schwéier Äerdbiewe mat den
deementspriechende Suite gouf.

Haaptstad a Regierungssëtz ass Berlin; e puer Ministère sinn zu Bonn bliwwen. De
Politesche System vun Däitschland ass federal an d'Land ass gréisstendeels als
parlamentaresch Demokratie organiséiert. De Staat ass a 16 Bundesländer
ënnerdeelt. Däitschland ass Member vun der EU, der NATO an dem G8.

Déi gréisst däitsch Stied si Berlin, Hamburg, München a Köln. Dat gréisst
Ballungsgebitt ass d'Ruhrgebiet. Déi fënneftgréisst Stad, an zugläich däitsch
Finanzmetropol, ass Frankfurt am Main, wou och de gréissten däitsche Fluchhafen
ass, de (Rhein-Main-Fluchhafen). Dësen ass an Europa den zweetgréissten a bei
der Fracht de gréissten.

Kuckt heizou d'Artikelen: Lëscht vun den däitsche Stied, Lëscht vun den däitsche
Groussstied

Haaptstad a Regierungssëtz vun der Bundesrepublik Däitschland ass Berlin. Duerch
den Artikel 20 GG ass d'Bundesrepublik Deutschland eng demokratesch, sozial a
rechtsstaatlech Republik. Et gëtt 16 deelsouverän Länner (Bundeslänner), vun
deenen der e puer a Regierungsbezirker ënnerdeelt sinn. D'Grundgesetz, ass
d'Konstitutioun vun Däitschland a gouf 1949 geschriwwen. Staatschef ass de
Bundespresident dee méi representativ Aufgaben iwwerhëlt. De Regierungschef ass
de Bundeskanzler. Hien huet Richtliniekompetenz fir d'Politik vun der
Bundesregierung (Däitschland ass eng Kanzlerdemokratie).

Däitschland ass e Bundesstaat dee féderal organiséiert ass, d. h. et gëtt zwéin
Niveauen am Politesche System: de Bund, deen de Gesamtstaat Däitschland an
d'Länder no bausse vertrëtt. All Niveau huet seng eegen exekutiv, legislativ a
judiciaire Organer.

De Bundestag an de Bundesrat decidéieren zesummen iwwer Gesetzer vum Bund an
hunn d'Recht mat enger jeeweileger 2/3-Majoritéit d'Konstitutioun z'änneren. An
de Länder decidéieren d'Länderparlamente (en Landtag resp. eng Bürgerschaft)
iwwer d'Gesetzer vun hirem Land. D'Députéiert sinn no der Konstitutioun ganz op
sech gestallt wa se sollen entscheeden; trotzdeem dominéieren intern
Virentscheedungen an de Parteien d'Législatioun.

D'Exekutiv besteet um Niveau vum Bund aus der Bundesregierung, déi vum
Bundeskanzler presidéiert gëtt. Um Niveau vun de Länder presideiert de
Ministerpresident (resp. d'Buergermeeschtere vun de Stadstaaten) d'Exekutiv.
D'Verwaltunge vum Bund an de Länner gi jeeweils duerch déi entspriechend
Ministere gefouert, si stinn dann och op der Spëtzt vun de Verwaltungen.

D'Bundesverfassungsgeriicht ass zoustänneg fir d'Anhale vum Grondgesetz. Déi
ieweschst Geriichtshäff vum Bund sinn de Bundesgerichtshof zu Karlsruhe,
d'Bundesverwaltungsgericht zu Leipzig, d'Bundesarbeitsgericht,
d'Bundessozialgericht an den Bundesfinanzhof zu München. De Groussdeel vun der
Applikatioun vum Recht läit an den Hänn vun de Länner. D'Geriichter vum Bund
sinn nëmmen fir d'Revisiounen zoustänneg a kontrolléieren, ob d'Decisioune vun
de Geriichter aus de Länner formal dem Recht entspriechen.

Kuckt heizou d'Artikelen: Politesche System (Däitschland), Politesch Parteien
(Däitschland), Grundgesetz

Déi bundesdäitsch Aussepolitik huet als Prioritéit d'Verbindung mam Westen .
Däitschland huet beim Opbau vun europäeschen organisatorische Strukturen en
entscheedenden Undeel; d'Zil war dobäi laang Zäit, datt den Nopere soll
d'Angscht virun Däitschland geholl ginn, an doduerch och d'Limitéierungen duerch
d'Besatzer iwwerflësseg ze maachen. D'Bundesrepublik ass zanter 1950 Member vum
Europarot an huet 1957 de Traité vu Roum ënnerschriwwen, de Grondstee vun der EU
vun haut.

Während dem Kale Krich war déi däitsch Aussepolitik zimlech limitéiert. Dat
wichtegst Zil war déi däitsch Eenheet. Militärasätz am Ausland koumen net a Fro,
obwuel d'Stationéierung vun amerikanësche Rakéiten a Betruecht gezunn gi war.

Zanter e puer Joer ass d'Bundeswehr - si däerf sech net un Ugrëffskricher
bedeelegen an ass just do fir d'Verteidegung vum Land an de Partnerstaaten - a
verschiddene Friddensmissiounen a Konflikter dobäi (jeegleche Militärasaatz muss
vum Bundestag accordéiert ginn):

Däitschland feelt et u primäre Ressourcen, dofir ass seng Économie
gréisstendeels op den industriellen an den Déngschtleeschtungssecteur
konzentréiert. Grouss Fläche vum Land ginn allerdéngs landwirtschaftlech
exploitéiert (nëmmen 2-3 % vun alle Beschäftegte sinn am Akerbau). Däitschland
ass mat engem Bruttoinlandproduk vun iwwer 2,07 Billiounen Euro déi
drëttgréisste Vollekswirtschaft an Industrienatioun op der Welt. Ausserdeem
exportéiert Däitschland méi wéi jiddwer anert Land op der Welt. Beim
Liewensstandard, dem Human Development Index, läit Däitschland allerdéngs nëmmen
op der 18. Plaz an der Welt.

Am Moment leit déi däitsch Wirtschaft un enger aussergewéinlech héijer
Aarbechtslosegkeet, virun allem an Ostdäitschland, an un engem relativ niddrege
Wirtschaftswuesstëm. D'Sich no den Ursaache vun dëser Kris spléckt
d'Gesellschaft: De Patronat an neoliberal Économiste gesinn dee staarken
däitsche Sozialstaat als Grond, well duerch déi héich Lounniewekäschten
d'Betriber an déi méi gënschteg Nopeschlänner auswäichen. Gewerkschaften a
Globaliséierungskritiker stäipe sech op keynesianistesch Modeller a behaapten,
datt Kierzungen an de soziale Beräicher den nationale Marché schwäche kéinten.

Als weltwäit konkurrenzfäegst Branchë vun der däitscher Industrie gëllen
d'Automobil-, d'elektrotechnesch, d'Maschinnebau- an d'Chimiesindustrie.

Däitschland ass flächeméisseg e bësse méi grouss wéi säi Nopeschland Polen, huet
awer mat ronn 82,5 Mio. Mënsche méi wéi duebel souvill Awunner. Dovu sinn,
ethnësch gesinn, ronn 68 Mio. vun däitscher Ofstamung a ronn 15 Mio. anerer
Ofstamung. 74,981 Mio. Mënschen hunn déi däitsch Nationalitéit, e puer dozou och
nach eng vun engem anere Land. 7,543 Mio. Mënsche sinn Auslänner, also ongeféier
10 % vun der Populatioun.

Offiziell Schrëft- an Amtssprooch ass Standarddäitsch och nach Héichdäitsch
genannt. Donieft gëtt et e puer néier-, mëttel- an uewerdäitsch Dialekter, déi
deelweis bis an dat not Ausland erareechen.

Unerkannte Minoritéitesprooche sinn Dänesch, Frisesch,Sorbesch a Romanes.
Donieft gëtt et och nach nidderdäitsch (Niddersächsesch an Nidderfränkesch)
Regionalsproochen. Niddersächsesch ass zanter 1994 duerch d'Sproochecharta vum
Europarot unerkannt.

D'Sprooche vun deene Leit déi keng däitsch Originnen hu respektiv deenen hir
Mammesprooch net däitsch ass, schwätzen, genee wéi hir Nokommen, virun allem
Russesch (ongeféier 5 Mio.), Tierkesch (ongeféier 3 Mio.), Polnesch (ongeféier 2
Mio.). D'Sproochen aus Ex-Jugoslawien, d'Spuenescht a verschidde Sproochen aus
den islamesche Länner wäerte méiglecherweis vum Däitschen assimiléiert ginn,
anerersäits schéngt et awer och ëmmer méi zu enger Ghettoiséierung ze kommen,
vun enger ëmmer méi grousser Zuel vun Immigranten, déi keen Däitsch kënnen.

D'Majoritéit vun der däitscher Bevëlkerung ass enger chrëschtlecher Konfessioun
ugehéiereg: Réimesch-kathoulesch Kierch 32,4 %, Evangelesch Kierch 32,0 %,
Orthodox Kierch 1,14 % an e minime Prozentsaz ass Member an de chrëschtlesche
Fräikierche wéi z. B. de Baptisten (Evangelesch Fräikierchlëch Kierch), de
Methodisten, der Fräier Evangelescher Kierch an verschiddenen aneren Ofzweigunge
vum Chrëschtentum.

Zu de bedeitende Reliounen an Däitschland gehéieren och den Islam (zirka 3,2
Mio. oder 3,8 % vun der Bevëlkerung), d'Zeugen Jehovas (zirka 164.000 oder 0,2 %
vun der Bevëlkerung) an d'Juddentum (zirka 100 000 oder 0,12 % vun der
Bevëlkerung).

Ongeféier 27 % vun der däitscher Bevëlkerung (virun allem an den neie Länner)
déklaréiern, datt si kenger Relioun ugehéieren. Ausser deene meeschte Relioune
gëtt et an Däitschland och Memberen a Symphatisante vun de verschiddenste Sekten
a spirituelle Bewegungen.

Däitschland gouf zanter der fränkescher Zäit christianiséiert. D'Reformatioun
huet am 16. Joerhonnert an Däitschland an an der Schwäiz ugefaangen, ugestouss
duerch Leit wéi den Ulrich Zwingli an de Martin Luther. D'Reformatioun ass nach
haut déterminéierend fir d'reliéis Landschaft an Däitschland.

Beispiller: Bayreuther Festspiller, Berliner Festwochen, Berliner
Philharmonisches Orchester, International Filmfestspiller vu Berlin (Berlinale),
Laang Nuecht vun de Muséeen zu Berlin, Frankfurter Buchmesse, Leipziger
Buchmesse, Internationale Kurzfilmtage Oberhausen

Déi Däitsch ginn, respektiv goufen, am Réckbléck op eng aussergewéinlech grouss
Zuel vun Erfinder a bedeitende Wëssenschaftler (Carl Benz, Otto Hahn, Max
Planck, Wilhelm Conrad Röntgen, Albert Einstein, Wernher von Braun, Werner von
Siemens asw.), hire klassesche Schrëftsteller Literatur (Goethe, Schiller asw.),
hire berühmte Komponisten (Beethoven, Wagner, Bach, asw. ) an hire Philosophen
(Kant, Marx, Nietzsche, etc.) als "Volk der Dichter und Denker" bezeechent.

Déi beléiftest Sportaart an Däitschland ass de Foussball; 6,3 Mio. Aktiver aus
170.000 Clibb sinn am DFB organiséiert, deen 2006
d'Foussball-Weltmeeschterschaft ausgeriicht huet. Wat d'Televisiounsquote
betrëfft, kann nëmmen d'Formel 1 mat dem Foussball mathalen. Tennis huet nom Enn
vum Boris Becker an dem Steffi Graf hir Carrière u Popularitéit verluer.

D'Bildung an Däitschland läit an den Hänn vun de Länder, gëtt allerdéngs duerch
d'Bundeskultusministerkonferenz geregelt. An alle Länner gëtt et eng néngjäreg
Schoulflicht, d'Héichschoulmaturitéit kritt een, jee no Land, no zwielef oder
dräizéng Schouljoer.

Quasi all Jugendleche geet duerno op eng weiderféierend Bildungsariichtung.
Auszebildender an de Betriber ginn een oder zwéin Deeg an der Woch an eng
Beruffsschoul. Studente kënnen tëscht wëssenschaftlëchen Universitéiten a méi
praxisorientéierte Fachhéichschoule wielen.

Regelméisseg gëtt Däitschland an de leschte Jore vun der OECD fir seng
Bildungspolitik kritiséiert. D'Problemer am System ginn zwar erkannt, mä
verbessert gouf nach näischt. Déi däitsch Depensë fir d'Bildung leien am
OECD-Vergleich ënner dem Duerchschnëtt. E besonnesche Schwaachpunkt sinn dobäi
déi éischt Schouljoren, dogéint gëtt vill an d'Héichschoulen investéiert.

De Stroosseverkéier huet an der zweeter Hallschent vum 20. Joerhonnert
d'Eisebunn als wichtegst Verkéiersmëttel ofgeléist. Däitschland huet eent vun
den dichteste Stroossennetzer op der Welt, mat 11.980 km Autobunn an 41.386 km
Stroosse vum Bund. D'Eisebunnsnetz vun der Deutsche Bahn AG ass an de leschte
Joren ëmmer méi kleng ginn, während de Fluchverkéier ëmmer méi zougeholl huet.
De Fluchhafe vu Frankfurt am Main ass d'Haaptachs vun der däitscher
Fluchgesellschaft Lufthansa. Obwuel d'Ëmweltschied doduerch ëmmer méi grouss
ginn an virun allem duerch déi zwee Verkéiersmëttel d'Global Erhëtzung
accéléréiert gëtt, ass déi däitsch Verkéierspolitik op weidert Subventionéiere
vu Strooss a Fliger amplaz op d'Subventiounéiere vun der Eisebunn ausgeriicht.

Kuckt dozou d'Artikelen: Lëscht vun den däitschen Eisebunnsgesellschaften,
Lëscht vun den Autobunnen an Däitschland, Lëscht vun den Eisebunnsstrecken an
Däitschland

D'Feierdeeg an Däitschland ginn duerch Gesetzer vun den eenzele Länder geregelt.
Néng Feierdeeg an all d'Sonndeger gëllen a ganz Däitschland no der Konstitutioun
als "Tag der Arbeitsruhe und der seelischen Erhebung".



https://lb.wikipedia.org/wiki/Polis

Eng Pólis (πόλις, Plural: póleis) war den antike griichesche Stadstaat (de.:
Stadtstaat, fr.: cité-état). De Géigesaz vun der Polis war den Ethnos, de
sougenannte "Stammesstaat".

Déi antik griichesch Stad war virun allem duerch eng zentral Plaz geprägt,
d'Agora. Dës war de Mëttelpunkt vum sozialien, kulturellen a wirtschaftleche
Liewen. Vun der Agroa ass e gläichméissege Stroossegrondrëss ausgaangen, dee
sech u Rechtecken a Quadrater orientéiert huet. An der griichescher Stad gouf et
eng kloer Trennung vu Funktiounen, dat heescht, déi eenzel Rechtecker goufen a
Funktiounen agedeelt, zum Beispill als Wunngebitt, als Handelsgebitt, oder als
Baufläch fir en Theater. Ëm d'Stad stoung eng Stadmauer, déi jee no Lag a
Bedeitung vun der Stad ënnerschiddlech befestegt war.

Duerch d'Kolonisatioun gouf de griichesche Stadtyp an Egypten, un d'Schwaarzt
Mier, op Sizilien, an Italien an a Südfrankräich gedroen.

Ursprénglech war d'Polis eng befestegt Siidlung, déi méi héich louch, an ënner
derem Schutz sech spéitstens am 8. Joerhonnert v. Chr. Siidlunge mat städteschem
awer och präurbanem Charakter entwéckelt hunn Zu Athen gouf d'Wuert Polis nach
bis an d'5. Joerhonnert v. Chr. als Synonym fir d'Akropolis benotzt Hannergrond
war wuel de Bevëlkerungswuesstum, deen am griichesche Raum zanter dem 8.
Joerhonnert agesat hat, och den orientaleschen Afloss däerft eng gewësse Roll
gespillt hunn Déi eis geleefeg Bedeitung als "Gemengwiese vun engem
Biergerverband" krut de Begrëff eréischt am Verlaf vun der archaiescher Epoch,
wéi sech d'Polis zu der Form vu politescher Organisatioun entwéckelt huet, déi
sou charakteristesch fir Griicheland an der zweeter Hallschent vum 1.
Joerdausend v. Chr. war.

Mat der Grousser griichescher Kolonisatioun (zirka 750 - 550 v. Chr.) huet sech
dësen Typus vun der Polis vum griichesche Mammeland iwwer d'Küste vum ganze
Mëttelmier an dem Schwaarze Mier verbreet. Dëst huet dozou gefouert, datt sech
de Kommunikatiounsraum, an deem d'Griichen hir Erfarungen ausgetosch hunn,
erweidert huet, an an hire lokale Communautéite spezifesch Identitéiten
entwéckelt hunn. Zugläich goung vun der griichescher Kolonisatioun
wahrscheinlech e staarken Impus aus, sech an der Polis Institutioune fir eng
Entscheedung ze treffen a Rechtspfleg ze ginn; méiglecherweis huet d'Entwécklung
vun de griichesche Kolonien (gr.: Apoikien) och d'Konstitutioun vun de Stied am
Mammeland beaflosst. Spéider am hellenisteschen Zäitalter, waren d'Stied, déi
den Alexander de Groussen a seng Nofolger, d'Diadochen, gegrënnt hunn, e
wichtegt Mëttel an der "Helleniséierung" vum Alen Orient. An hellenistischer,
réimescher a spéitantiker Zäit hunn déi meescht Poleis dobäi zwar hir politesch
Onofhängegkeet verluer, sinn awer nach laang hallefautonom Gemengwiese bliwwen,
a waren d'economesch an administrativ Stäip vun den Diadocheräicher a vum
Réimesche Räich.

Am griicheche Mammeland souwéi an de Koloniegebidder vun den Hellenen un de
Küste vum Mëttelmier a vum Schwaarze Mier gouf et op d'mannst 1.500 Siidlunge
vum Typ vun der Polis

D'Griichen hunn de Begrëff Polis awer net nëmmen op déi Gebidder beschränkt, déi
si selwer bewunnt hunn, mä och aner Stied wéi Karthago oder Roum als Poleis
bezeechent. Duerch d'geographesch Charakteristike vu Griicheland gouf d'Entstoe
vu klenge politeschen Eenheete begënschtegt, déi sech als vëlkerrechtlech
souverän Staate gesinn hunn. Dobäi gouf d'Polis an éischter Linn als eng
"Communautéit vu Bierger" (gr.: koinônía tôn politôn) definéiert. De Charakter
als Persouneverbandsstaat weist sech däitlech an der gewinnter Bezeechnung vun
engem Staat no senge Bierger (gr.: hoi Athênaíoi, hoi Korínthioi, hoi
Lakedaimónioi), an net nom Staatsgebitt (gr.: Athénai, Thébai). Déi meescht
Poleis sinn un d'Ideal vun enger klenger Gemeng erukomm, wou jiddweree sech
kannt huet, an ee sech einfach versammele konnt De Platon ass vun enger
Idealzuel vu 5040 Bierger als Grondbesëtzer a Verdeedeger vum Land ausgaangen

Insgesamt kann een am Mëttelmierraum fir d'klassesch Zäit vu 700 Poleis ausgoen,
déi eng Duerchschnëttsgréisst vu 50 bis 100 km² haten. Bewunnt goufe si
meeschtens vun 2000 bis 4000 Mënschen. Argos hat am Verglach dozou eng Fläch vun
1.400 km². 626 Poleis sinn duerch Mënzen, literaresch Quellen oder Tributlëschte
bekannt. Eist haitegt Bild vun enger Polis gëtt am Géigesaz zu der Wierklechkeet
vun enger klenger Zuel vu wichtege Poleis bestëmmt, déi - wéi Athen a Sparta -
allerdéngs selwer de komplette Géigesaz an hirem Charakter an an hirer
Organisatiounsform waren. A spéiderer Zäit konnten eenzel Stied wéi Antiochia
oder Alexandria och iwwer honnertdausend Awunner hunn, dat waren allerdéngs
Ausnamen.

Vergläichbar Stadgemengen haten am Mëttelmierraum souwuel d'Phenizier (z. B.
Karthago) wéi och d'Etrusker (z. B. Veii, Roum).

D'politesch Entwécklung vu ville Poleis schéngt no engem gemeinsame Muster
verlaf ze sinn : zanter den homereschen Epen an dem Ufank vun der archaiescher
Epoch vu Griicheland goufen d'Poleis vun enger Groussgrondbesëtzeraristokratie
regéiert. Dës Aristokratie ass séier op Widderstand vum net-adelegen Demos
gestouss, virun allem well de Gruef tëscht Aarm a Räich ëmmer méi déif ginn ass.
Déi akut Kris vun der Adelspolis hu verschidden Adeleger ausgenotzt, fir sech
als Tyrann un d'Spëtzt vu verschiddene Poleis ze putschen. Dës Zort vun der
illegitimer Eenzelherrschaft hat, wéi d'Kritik vum Solon ëm 600 v. Chr. gewisen
huet, och deemools schonn eng negativ Bedeitung. Spéitstens ëm 600 v. Chr. war
d'Institutionaliséierung vun der Polis souwäit fortgeschratt, datt sech dës als
politesch handelnde Sujet gesinn huet

Um Enn vun dësem Prozess stoung meeschtens eng Konstitutioun, an der all
Schwéierbewaffnet (Hopliten) als politesch berechtegt Bierger mat demselwechten
aktiven a passive Walrecht unerkannt waren, a politesch Aufgaben a Rotsgremien
(Boulè) berode goufen, an an enger Volleksversammlung gestëmmt goufen. Wann och
d'Mass vun de méi aarme Klengbaueren oder Leit ouni Grondbesëtz (Theten)
wéinstens en aktiivt Stëmmrecht an der Volleksversammlung hat, sou wéi dëst zu
Athen no de Reforme vum Solon 594/93 v. Chr. de fall war, sou gouf no de Critère
vum Aristoteles eng Demokratie.

Opgrond vun den aussergewéinlechen Ëmstänn vun de Perserkricher huet sech Athen
vun enger Landmuecht zu enger Séimuecht entwéckelt, wou d'Theten de Gros vun de
Rudderer gestallt hunn, a mat hirer militärescher Bewährung an der Séischluecht
vu Salamis 480 v. Chr. an den Expeditioune vun Attesche Séibond 478/77 sou vill
politescht Bewosstsinn kruten, datt sech Athen 462/61 mat de Reforme vun
Ephialtes a Perikles no der Entmuechtung vum Areopagos an dem passive Walrecht
fir d'Theten zu enger radikaler Demokratie entwéckelt huet.

Mam Ausbroch vum Peloponnesesche Krich ass d'Welt vun der griichescher Polis an
eng existenziell Kris gerutscht. Duerch d'Hegemonie-Uspréch vun de grousse
Poleis koum et zu bal engem Joerhonnert vu permanentem Krich. Versich, op der
Basis vun engem koiné eiréne, engem Allgemenge Fridden, zu enger dauerhafter
Friddensléisung mat der Autonomie vun de jeeweilege Poleis ze kommen, sinn an
der 1. Hallschent vum 4. Joerhonnert v. Chr. gescheitert. Um Enn hu sech all
Poleis mat der Ausnam vu Sparta de makedoneschen a spéider réimesche
Virherrscher erginn. D'Poleis sinn awer an hellenistescher wéi och a réimescher
Zäit, bestoe bliwwen, a konnten eng lokal Autonomie a Fräiheet genéissen.
D'Chrëschtentum huet am gesamten Imperium Romanum éischt Missiounszentren an
dësen ale Stied fonnt

D'Form vun der politescher Organisatioun, déi an der éischter Hallschent vum 1.
Joerdausend v. Chr. sou typesch fir Griicheland war, hat zanter 600 v. Chr.
folgend wichteg Charakeristiken opweises :

Schonn an der Ilias war d'Arméi a Phylen a Phratrien ënnerdeelt. Den Homer huet
domat op en neit Ënnerdeelungsprinzip vun der Polis vu senger Zäit (Mëtt 8.
Joerhonnert v. Chr.) ugespillt. Mä d'Ufäng vun de Phylen a Phratrie si sécher
méi fréi unzesetzen. Ursprénglech goufe si wuel nëmme vun den Ionier an Dorier
benotzt, an hu sech am 8. Joerhonnert v. Chr. an déi meescht aner Poleis
verbreet. Zuelen an Nimm vun de Phylen ("Stämm") hunn an de verschiddenen
ionesche Stied wéi Athen, wat 4 Phylen hat (Geleontes, Aigikoreis, Argadeis an
Hopletes) an an de Stied vun den Dorier wéi Sparta, wat dräi Phylen hat
(Hylleis, Dymanes, a Pamphyloi) ufanks iwwerenee gestëmmt. Dëst deit drophin,
datt sech d'Phyle schonn als Bestanddeeler vun dësen Ethnie virun hirer
Wanderung an Ausbreedung etabléiert haten, an dann am Prozess vun der Entstehung
vun der Polis zu den ieweschten Ënnerdeelunge vun de Poleis verwandelt hunn

Datt déi véier präkleisthenesch Phyle vun Athen aus engem Zesummeschloss vun de
Phratrien ("Brudderschaften") ervirgaange sinn, gëtt vun der neier Fuerschung
widderluecht An der klassischer Polis huet den eenzele Bierger zu de
verschiddenste Korporatioune gehéiert, dëst wäert an der Fréiphas vun der Polis
net anescht gewiescht sinn. Regional Bindunge si géintiwwer vum personalen
Zesummenhalt vun dëse Vereenegunge fréizäiteg an den Hannergrond geroden.
Membere vu Phylen ("Phyleten"), déi hire Wunnsëtz an Attika gewiesselt hunn,
sinn trotzdeem Member vun hirer aler Phyle bliwwen. Déi präkleisthenesch Phylen
hunn och keng regional Sonnerrechter an Usproch geholl. Déi sougenannt
Phylobasileis ("Phylekinneker") hunn hir Funktiounen am Numm vun der ganzer
Polis ausgeübt Well d'Phratrien a Phylen aus de verschiddene Schichte vu Fräien,
Adelegen an Net-Adelegen zesummegesat ware, ass e Beweis dofir, datt déi
archaiesch Polis keng "Geschlechterstad" war

Déi ierflech Phylen-Zougehéiergkeet war an der Regel d'Viraussetzung fir um
Vollbiergerrecht deelzehuelen. D'Phylen, déi eng gläichgrouss Zuel vu Bierger
bzw. Hopliten haten, hunn e wichtege Bäitrag zu der politescher, reliéiser,
militärescher a kultureller Selwerorganisatioun vun der Polis geleescht. Phylen
a Phratrien hunn am Prozess vun der Polisbildung integrativ gewierkt. Déi
ëffentlech Aufgaben, déi dës Persouneverbänn am Kader vun der Organisatioun vum
Communautéitsliewen als "Klenggesellschaft" an der Polis iwwerholl hunn, hu sech
mat den zentrale Polisorganer ergänzt.

D'Demen ("Uertsgemengen") mam jeeweilege Wunnsëtz vun de Bierger als klengen
natierlech Eenheeten hunn am Kader vun enger kommunaler Eegenadministratioun mat
engem Buergermeeschter un hirer Spëtzt all ëffentlech Aufgabe vun de Phratrien
iwwerholl : si hunn d'Persounestandsregister mat Gebuerts-, Bestietnes- a
Stierflëschten administréiert, souwéi d'Lëscht vun de Vollbierger.

D'Awunner vun der Polis ware Männer, Fraen, Kanner, Metöken, Periöken a Sklaven.
Als Persouneverbandsstaat huet all Polis nëmmen déi vollberechtegt, volljäreg
männlech Bierger ("Politen") als Deelhaber un der "Herrschaft" ëmfaasst, Fraen,
Kanner, Metöken an Onfräi ware vum Vollbiergerrecht an domat vun der Bedeelegung
un der Eegenadministratioun ausgeschloss. Wéi de Kleisthenes 508/507 v. Chr. déi
zéng nei lokal Phylen an d'Demokratie an d'Liewe geruff huet, huet hien
déijéineg formal aus de Phylen ausgeschloss, deenen déi gefuerdert familiär
Hierkonft an/oder den dauerhafte Wunnsëtz gefeelt huet, an déi sou net als
Member vun enger Deme registréiert konnte ginn. Domat huet d'Geschicht vun der
Persounegrupp ugefaangen, déi Métoikos genannt gouf.

D'Metöken duerfte kee Grondbesëtz kafen, an hu misse regelméisseg eng Kappsteier
(Metoíkion ) bezuelen : 1 Drachme fir en erwuessene Mann, eng hallef Drachme fir
eng onofhängeg erwuesse Fra. Räich Metöke waren ausserdeem verflicht, als
Hoplite Militärdéngscht ze leeschten. Um Ufank vum Peloponnesesche Krich hunn
d'Metöke bei der Invasioun an d'Gebitt vun der Polis Megara 3.000 Hoplite
gestallt Virun allem de Militärdéngscht gouf vun de Metöken als grouss Laascht
ugesinn. Déi meescht Metöken hunn Handel oder Handwierk bedriwwen, well si kee
Land fir Akerbau kafe konnten.

  Méi Informatioun doriwwer am Artikel Metöken an am Artikel Periöken An alle
griichesche Stied waren d'Bierger nëmmen e Brochdeel vun der Gesamtbevëlkerung
vun der Polis.

Den Aristoteles, de berühmteste Metöke vun Athen, huet geschriwwen, datt nëmmen
de Fräien (eleútheros) - an dat heescht fir d'griichescht Denken: deen, dee fräi
vum Kaf iwwer dat Liewensnoutwännegt war, an en Haus hat - "Bierger" konnt
genannt ginn

D'Fraen haten an der politescher Ëffentlechkeet keng Plaz. Nëmme Paschtéierinne
konnte wichteg Positioune kréien. Soss stoungen d'Fraleit e Liewe laang ënner
der Tutelle vun hirem Mann, oder wann dësen net do war, oder gestuerwen, ënner
der Tutelle vun hirem Papp oder dem eelste Brudder. Frae konnten net duerch en
Testament eng Ierfschaft kréien, a konnte sech hire Mann och net eraussichen.
Fraleit haten nëmme seelen en eegene Besëtz, a waren sou materiell vun hirem
Mann ofhängeg. Schutz virun hirem Mann konnt nëmmen déi eege Famill bidden.

An hirem Oikos, der Verwaltung vum Hauswiesen, an an der Erzéiung vun hire
Kanner war d'Fra allerdéngs relativ fräi, a konnt eng grouss Bedeitung
genéissen. Jee no Perséinlechkeet a Stand konnt si an der Lag sinn, sech hiren
eegene Liewensberäich ze schafen.

Um Enn vum 5. Joerhonnert v. Chr. huet e philosopheschen Discours iwwer
d'Stellung vun der Fra ugefaangen. De Platon huet a sengen Nomoi ëm 350 v. Chr.
gefuerdert, datt d'Fraleit grondsätzlech misste gläichberechtegt sinn, an och
eng Ausbildung sollte kréien Mindestalter fir en Zeierecht viru Geriicht a fir
d'Bekleedung vu Staatsämter sollt bei de Fraen 40, bei de Männer 30 Joer sinn
Männer sollte vun hirem 20. bis zu hirem 60. Liewensjoer wehrpflichteg sinn,
Fraleit vun der Gebuert vun hirem éischte Kand bis zum 50. Liewensjoer,
allerdéngs sollen d'Fraleit net iwwerfuerdert ginn Dem Platon seng Iddie konnten
deelweis zu enger Verbesserung vun de Rechter vun der Fra féieren, ouni datt
sech hir grondsätzlech Stellung verännert huet.

Déi ënnescht sozial Grupp waren d'Sklaven. Zu engem Sklav gouf ee meeschtens
duerch Krichsgefaangeschaft oder Scholdkniechtschaft. Si hate keng Rechter, a
ware komplett vun de Laune vun hirem Här ofhängeg. Déi Onfräi konnten eng
zentral Stäip vun der Wirtschaft duerstellen, an zudeem eréischt déi
zäitopwänneg politesch Flichte vun de Vollbierger erméiglechen.
Berühmt-berüchtegt waren déi attesch Staatssklaven an de Sëlwerminne vu Laurion,
déi ënner schwéiere Bedingunge gelieft hunn, an zu gläicher Zäit d'Finanzéierung
vum Flottebauprogramm vum Themistokles 483 v. Chr. erméiglecht hunn.
Fräiloossunge vum Sklavestand gouf et seelen. Wann dat virkomm ass, krute si de
Status vu Metöken. Dëst huet déi negativ sozial Implikatioune verstärkt, déi mam
Status vun engem Metök zu Athen verbonne waren.



https://lb.wikipedia.org/wiki/Groussbritannien_an_Nordirland

D'Vereenegt Kinnekräich vu Groussbritannien an Nordirland (englesch: United
Kingdom of Great Britain and Northern Ireland), op Lëtzebuergesch dacks mat
Groussbritannien ofgekierzt, ass e souveräne Staat op den am Nordweste vun
Europa geleeëne briteschen Inselen. Dozou gehéieren d'Insel Groussbritannien,
den nordëstleche Wupp vun der irescher Insel an eng sëlleche méi kleng Inselen.
Den haitege Staat ass eng politesch Unioun tëscht de véier Deelstaaten England,
Wales, Schottland (allen dräi op der Insel Groussbritannien) an Nordirland
(Insel Irland). D'Grenz tëscht Nordirland an der Republik Irland ass déi eenzeg
Staatsgrenz iwwer Land. Natierlech Grenze maachen den Atlanteschen Ozean,
d'Irescht Mier, d'Nordmier an den Äermelkanal (Manche). D'Insel Groussbritannien
ass mam Tunnel ënner der Manche mat Frankräich verbonn.

D'Vereenegt Kinnekräich ass eng parlamentaresch Demokratie a konstitutionell
Monarchie. De Regierungssëtz ass zu London, der Haaptstad vum Land. Staatschefin
ass d'Kinnigin Elizabeth II. D'Kroundépendancen (crown dependency) Isle of Man
an d'Kanalinselen Jersey a Guernsey si formell am direkte Besëtz vun der
britescher Kroun, gehéieren awer net zum Staat. D'Vereenegte Kinnekräich huet
d'Souveränitéit iwwer 14 Iwwerséigebidder, déi meescht dovu si fréier
Krounkolonien déi aus ënnerschiddlechen Ursaachen ni onofhängeg gi sinn. Aner
Lännereien an Deeler vum fréiere briteschen Imperium sinn haut onofhängeg
Staaten oder goufe wéi fir d'lescht 1997 Hong Kong (zanterhier nees chinesesch),
un aner Staaten ofginn. Den historeschen Afloss deen d'britesch
Expansiounspolitik op grouss Deeler vun der Welt hat, huet sech an der Kultur a
Sprooch vu Länner wéi Kanada, Australien, Neiséiland, Indien, Pakistan,
Südafrika, de Vereenegte Staate vun Amerika an aneren, global manner
aflossräichen onofhängege Staaten niddergeschloen.

D'Vereenegt Kinekräich ass bis haut iwwer d'Monarchie a Personalunioun mat 15
souveräne Staaten. Dës sougenannt Commonwealth Realms ("Kinnekräicher vum
Commonwealth") si Länner an deenen d'britesch Monarchin Kinnigin an offiziell
Staatschefin bliwwen ass. Do donieft huet d'Kinnekräich mam Commonwealth of
Nations eng international Institutioun geschaaft fir de politesche Kontakt mat
-an der Majoritéit- Nofolgerstaate vu fréieren Territoiren aus imperialer Zäit
ze halen.

D'Vereenegt Kinnekräich huet ronn 60,6 Milliounen Awunner an ass eent vun de
gréisste Memberlänner vun der Europäescher Unioun. D'Brite sinn zanter 1973 an
der Unioun.

D'Kinnekräich ass e G8-Staat a Grënnnungsmember vun der NATO an de Vereente
Natiounen. D'Atommuecht huet e permanente Sëtz am Sécherheetsrot.

Den offizielle StaatsNumm op Englesch ass United Kingdom of Great Britain and
Northern Ireland. D'Brite selwer hunn awer éischter United Kingdom, Britain oder
UK am alldeegleche Gebrauch wa se vun hirem Land schwätzen.

Den offizielle StaatsNumm an de Sproochen déi der Europäescher Charta fir
Regional- oder Minoritéitssproochen no regional vum Vereenegte Kinnekräich
unerkannt gi sinn:

Am Lëtzebuergesche gëtt -grad wéi an enger Rëtsch aner Sproochen- vill vu
"Groussbritannien", dacks souguer nach vun "England" geschwat wann d'Vereenegt
Kinnekräich gemengt ass. Groussbritannien ass reng geographesch gesi falsch,
well et eben och den offiziellen Numm vun der gréisster vun de briteschen
Inselen ass. Zu der Insel Groussbritannien gehéiere just England, Wales a
Schottland. Dee véierte Landesdeel, Nordirland läit dogéint op der Insel Irland.

De "Great" am Great Britain kënnt vum franséische Grande Bretagne a markéiert
den Ënnerscheed zu der franséischer Bretagne. De laténgeschen Numm Britannia
geet op d'keltescht Wuert "Brith" fir faarweg oder fleckeg zréck.

De Klima ass ozeanesch mat kille Summeren a mëlle Wanteren. Duerch deen heefege
Westwand kënnt vill fiicht Loft iwwer d'Inselen an et reent relativ vill.
Bedingt duerch déi héich Loftfiichtegkeet entsteet dacks Niwwel. De Klima gëtt
staark vum Golfstroum beaflosst.

Nieft den Englänner, Waliser, Schotten an Iren liewe vill Mënschen aus dem
Commonwealth, déi zanter 1950 agewandert sinn, an den Industriegebidder op de
briteschen Inselen. Méi wéi 1/3 vun allen Awunner liewen an de grouse
Ballungsräim. Wales a Schottland si relativ dënn besiidelt.

D'Majoritéit vun den Awunner bekennt sech zur Kierch vun England, déi
Staatskierch ass.



https://lb.wikipedia.org/wiki/Italien

Italien, offiziell Italienesch Republik (ital.: Repubblica Italiana) ass e Staat
a Südeuropa. Et grenzt am Norden un d'Schwäiz an un Éisträich a Slowenien, am
Westen un d'Tyrrhenescht an un d'Ligurescht Mier, am Osten un d'Adria an am
Nordwesten u Frankräich. Nieft dem italienesche Festland gehéieren och
d'Mëttelmierinselen Elba, Sardinien, Sizilien an eng Rëtsch méi kleng Insele wéi
d'Toskanesch Inselen, Ischia, Capri an d'Liparesch Inselen zu der Republik. San
Marino an d'Vatikanstad si politesch onofhängeg Enklaven um Territoire vum
italienesche Festland.

Italien ass e Grënnungsmember vun der Europäescher Unioun, a vun der NATO a
gehéiert zur Grupp vun de G8-Länner.

Italien ass politesch an 20 Regiounen (regioni) mat jee enger eegener Regierung
agegliddert, déi awer manner Kompetenzen hu wéi d'Bundeslänner an Däitschland
oder d'Kantonen an der Schwäiz. Dës Regioune bestinn aus engem Total vun 108
Provënzen, déi hirersäits erëm a Gemengen opgedeelt sinn. Fënnef Regioune
profitéiere vun engem extrae Statut, deen hinne méi autonom Kompetenze gëtt (op
der Lëscht mat engem Stäerche markéiert):

Mat 80,2 % Katholiken a 16,2 % Konfessiounslosen ass Italien e kathoulesch
markéiert Land. Nëmmen 3,6 % vun den Awunner gehéieren zu anere Reliounen,
dorënner 231.226 Zeie vum Jehova a 35.000 Judden.



https://lb.wikipedia.org/wiki/Henri_Grethen

Den Henri Grethen, gebuer de 16. Juli 1950 zu Esch-Uelzecht, ass e
lëtzebuergesche Politiker.

No der Primärschoul zu Esch an dem Iechternacher Lycée huet hien um Cours
Universitaire studéiert an duerno, vun 1971 bis 1975, zu Léck.

1976 gouf hie Wirtschaftsberoder, 1978 Generalsekretär vun der Fédération des
commerçants. 1979 gouf den Henri Grethen Member vum Europäesche Wirtschafts- a
Sozialcomité, an 1980 Generalsekretär vun der Confédération du commerce
luxembourgeois.

Vun 1996 bis 1997 war hie President vum Conseil de presse, dem lëtzebuergesche
Presserot.

Seng politesch Carrière huet den Henri Grethen 1980 als Generalsekretär vun der
DP ugefaangen, deen hie bis 1989, an dann erëm vun 1994 bis 2004 war.

1984 gouf den Henri Grethen fir d'éischt an d'Chamber gewielt, an duerno 1989,
1994, 1999 an 2004 erëmgewielt. Als Deputéierte war hien och President vun der
DP-Chambrsfractioun a vun 1998 un Vizepresident vun der DP. 1999 huet en op säi
Chambersmandat verzicht a gouf Wirtschafts- an Transportminister an der
Regierung Juncker-Polfer.

No de Chamberwale vum 13. Juni 2004 war hien nees Deputéierten. Hie war
Verwaltungsrotmember vu Rotarex.

Den 19. Dezember 2007 huet hie säi Chambersmandat zugonschte vum Eugène Berger
opginn, fir vum Januar 2008 u lëtzebuergesche Vertrieder um Europäesche
Rechnungshaff ze ginn.



https://lb.wikipedia.org/wiki/Zweete_Weltkrich

An Asien ass den Zweete Weltkrich mam Iwwerfall vun de Japaner op China am Joer
1937 ugaangen. Fir Europa huet en den 1. September 1939 ugefaangen, wéi
Däitschland Polen ugegraff huet, an doropshi Frankräich a Groussbritannien den
3. September 1939 Däitschland de Krich erkläert huet. En huet fir Europa, bis
den 8. Mee 1945 gedauert. An Asien huet Japan eréischt am August 1945 d'Waffen
néiergeluecht, nodeem zwou Atombommen Hiroshima an Nagasaki zerstéiert haten.

D'Italiener hunn an Nordafrika - grad wéi scho virdrun an Europa - schwéier
Réckschléi hinhuele missen. No enger feelgeschloener italienscher Offensiv Enn
vum Joer 1940 hunn d'Brite se a Libyen komplett néiergemaach.

Den däitsche Generol Erwin Rommel krut dowéinst am Februar 1941 den Uerder, fir
mat schwaache Verbänn, dem Afrikakorps, de staark an Nout gerodene
Bëndnispartner bei senger Verdeedegung z'ënnerstëtzen.

De Pazifikkrich vun 1941 bis 1945 tëscht de keeserleche japaneschen Truppen an
den USA huet ugefaangen no dem japaneschen Ugrëff op Pearl Harbor op Hawaii de
7. Dezember 1941.



https://lb.wikipedia.org/wiki/Tennis

Tennis ass e Ballspill mat Racketten, bei deem sech zwéi Spiller (Simple-Match)
oder zwou Equippe vun zwéi Spiller (Double-Match) vun engem Netz getrennt op
engem Terrain géintiwwer stinn. D'Spiller versichen, mat hirer Rackett de Ball
iwwer d'Netz an dem Géigner seng Terrainshalschent ze haen, an zwar sou, datt de
Géigner en net méi regelgerecht zréckspille kann.

Den Numm "Tennis" geet op de Begrëff "tenes" zréck, mat deem e Ballspill dat bal
d'selwecht war bezeechent gouf. Anerersäits léisst sech den Urspronk vum Wuert
och duerch den Imperativ Plural vum franséische Verb tenir, also "Tenez!"
erklären. Dat war wahrscheinlech ursprénglech dozou geduecht, dem géigneresche
Spiller matzedeelen, datt de Spiller mam Opschlag sech op de Schlag virbereet.

D'komplett Spill (Match) gëtt am Tennis a Sätz ënnerdeelt, déi dann erëm an eng
gewëssen Zuel vu Spiller (aus dem engleschen Games) agedeelt ass. Ee Saz ass da
gewonnen, wann de Spiller 6 oder 7 Spiller gewonnen huet, woubäi een tëscht
verschidden Zeenarie muss ënnerscheeden:

An engem normale Spill huet ëmmer ee vun de Spiller Opschlagrecht. Punkten an de
Spiller sinn déi folgend: 0, 15, 30, 40. Wann e Spiller mat 40 Punkten deen
nächste Punkt mécht, gewënnt hien d'Spill. Bei 40:40 gëtt et eng Ausnam. Dëse
Spillstand, och nach Deuce genannt, féiert dozou, datt sou laang weidergespillt
gëtt, bis datt ee Spiller e Virspronk vun op d'mannst zwéi Punkten huet. Gewënnt
ee Spiller den éischte Punkt nom Gläichstand, dann huet en de Virdeel
("Avantage"). Verléiert hien dann de folgende Punkt, kënnt et erëm zum
Gläichstand.

Déi bekanntst Zielweis ass déi aus dem 14. Joerhonnert, déi op Spillwette mat
Suen a Frankräich zréckgeet. So huet een zum Beispill e groussen Denier gesat,
also 15 Denieren. An engem Saz, deen deemools dacks 4 Spiller gedauert huet,
huet een also véiermol 15 Deniere gesat. Wahrscheinlech gouf "45" am 16.
Joerhonnert aus Kamouditéit a "40" ëmgeännert.

Den alfranséische Sol (spéider Sou) huet als Mënzeenheet gedéngt. De Sol war am
Mëttelalter eng Rechnungseenheet fir 12 Pfenneg (am alfranséischen Denier). Am
14. Joerhonnert gouf déi Mënz mat engem Wäert vu 15 Deniere produzéiert.

Déi zweet Versioun bezitt sech op d'Linne vum Terrain. All Kéier wann e Spiller
beim Jeu de Paume ee Punkt gemaach huet, konnt hien eng Sträif méi no un d'Mëtt
vum Terrain réckelen. D'Spill huet un der 0 Zoll-Linn ugefaangen. Huet e Spiller
ee Punkt gewonnen, huet e sech bei d'15 Zoll-Linn viru beweegt, dunn zur 30
Zoll-Linn an dann zur 45 Zoll-Linn. Dunn eréischt huet hien d'Spill gewonnen.
Well d'45 Zoll-Linn awer ze no um Netz war, gouf se ëm 5 Zoll gekierzt, also op
40 Zoll.



https://lb.wikipedia.org/wiki/Wolga

D'Wolga (Russesch: Волга), ass e Floss am Weste vu Russland. Se ass, mat enger
Längt vun 3560 km, dee längste Floss an Europa. Virun hirer Kanalisatioun war si
souguer 3690 Kilometer laang.

An der Antiquitéit war d'Wolga ënner dem Numm Rha bekannt. Turk-Vëlker nennen se
Idel (Tataresch: İdel, Идел), op Mordwinesch heescht se Raw, Рав oder Rawa,
Рава.

D'Wolga entspréngt um Waldai-Plateau, 225 Meter iwwer dem Mier. Se leeft duerch
oder laanscht d'Stied Twer, Rybinsk, Jaroslawl, Nijni Novgorod, Kasan,
Uljanowsk, Samara, Saratow, Wolgograd an Astrachan. Un hirem Enn bilt se
d'Wolgadelta a leeft an d'Kaspescht Mier.

Am 20. Joerhonnert goufen aacht Staudämm un der Wolga gebaut, déi mat sech
bréngen, datt se op laange Strecken éischter enger Rëtsch vu Séie gläicht. De
gréissten dovun ass dee bei Samara, aus dem Joer 1957.

Wichteg Nieweflëss sinn d'Kama, d'Oka an d'Wetluga. Iwwer Kanäl ass d'Wolga mam
Baltesche Mier, dem Wäissen an dem Schwaarze Mier verbonnen.



https://lb.wikipedia.org/wiki/Bommelee%C3%ABr

Mam Begrëff Bommeleeër gëtt zu Lëtzebuerg eng bis ewell onbekannte Grupp vu
Persoune benannt, déi tëscht dem Abrëll 1985 an dem Abrëll 1986 mat enger Rei
Sprengstoff-Uschléi virun allem op Infrastrukturariichtungen an ëffentlech
Gebaier d'Land an Otem gehalen huet.

Nodeem et jorelaang roueg ëm d'Affär war, huet d'Enquête zanter 2004 en neien
Driff kritt. De 25. November 2007 huet de Procureur Robert Biever op enger
Pressekonferenz matgedeelt, datt zwou Persounen, déi zu der Zäit vun den Uschléi
bei der Brigade mobile vun der Gendarmerie waren, beschëllegt gi wieren (wéinst
versichtem Doutschlag, wéi en eng Woch méi spéit an enger Chamberkommissioun
wësse gelooss huet); déi zwéi bestreiden, eppes mat der Affär ze dinn ze hunn.

Mat 2 Uschléi op en elektresche Mast vun der Cegedel zu Beidler, den 30. Mee an
den 2. Juni 1984, ass d'Serie vun den am Ganzen 20 Uschléi ugaangen. Dëse Mast
war Deel vun der Stroumleitung, deen de Laangwellesender vun RTL mat Stroum
beliwwert huet.

Deem virausgaange waren eng hallef Dosen Déifställ an Abréch, ë. a. um
Fuesweekend 1984 a 85, a verschiddene Steekaulen, bei deenen iwwer 400 kg Luxite
(Sprengsalpéiter), Sprengkapselen an Zündere geklaut goufen. Dës koume bei den
Uschléi zum Asaz.

Den 12. Abrëll 1985 koum et zu der Explosioun vun engem onbewunnte
Weekend-Haischen zu Buerschent, déi awer net eendeiteg (zum Deel, well keng
Spuren opgeholl goufen) mat der Serie a Verbindung bruecht ka ginn.

Weider goung et da mat enger Serie vun Uschléi an de Méint duerno, déi ë. a.
elektresch Pottoen, Gasleitungen, Telefonskabelen, d'Radaranlag um Fluchhafe
Lëtzebuerg, mä och d'Schwämm um Kierchbierg, EU-Ariichtungen, de Siège vum Wort,
de Büro vum Untersuchungsriichter, dee mam Dossier befaasst war, um Stater
Geriicht, e Policebüro an d'Privatwunnenge vun engem Notaire an dem Colonel
Wagner, dee just virdru pensionéiert gouf, an zoustänneg war fir d'Gendarmerie,
als Zil haten.

Et gouf bei deenen Uschléi zum Gléck keng mënschlech Affer - op d'mannst keng
direkt -, mä dacks war et just den Zoufall, dee Schlëmmeres verhënnert huet. Een
Ingenieur gouf awer bei der Spuresécherung un der Hand blesséiert, et gouf 5
Blesséierter an den accidentéierten Autoen, déi op der Escher Autobunn an
d'Kabele vum ëmgefalenen Héichspannungsmast gerannt sinn, an een Zaldot ass um
Wee fir bei en Asaz, fir e potentiellt Attentatszil ze bewaachen, bei engem
Autosaccident déidlech verongléckt. Och de Muerd un engem "Hobbydetektiv" gouf
mat der Affär a Verbindung bruecht, ouni datt awer bis ewell schlësseg Beweiser
dofir virléichen.

Laang ware keng Revendicatiounen oder Bekennerschreiwe vun den Auteure bekannt.
Eréischt 2004 ass duerchgeséckert (an am November 2007 vum Robert Biever
confirméiert ginn), datt et Léisegeldfuerderunge gouf: 250.000, respektiv
750.000 US-Dollar sollt d'Cegedel bezuelen, fir datt domat opgehale géif. Et
gouf och e mësslongene Versuch, dës Suen den Erpresser ze ginn.

Eng Belounung vun 12 Milliounen aler Frangen (enger 300.000 Euro) war ausgesat
gi fir deen, deen et erméiglecht, d'Auteure festzehuelen.

Trotz enger zäitweis bis zu 30 Mann héijer Spezialkommissioun, déi iwwer d'Affär
enquêtéiert huet, sinn d'polizeilech Ermëttlunge jorelaang zu kenge schlëssege
Resultater komm, wien dohanner géif stiechen. Et gouf an all méiglech Richtungen
enquêtéiert: vu Leit, déi hir Rechnunge bei der Cegedel net bezuelt haten, iwwer
Studentekreesser (well d'Attentater meeschtens de Weekend iwwer waren), an
d'Awunner vu bestëmmten Uertschaften, bis hin zu méigleche Verbindungen zu der
Waldbëlleger Affär, mä och zu auslänneschen Terrororganisatioune wéi d'RAF oder
d'belsch Cellules Communistes Combattantes.[1]

Sou ass et net verwonnerlech, datt an der Press alt ëmmer nees iwwer méiglech
Hannergrënn oder Verbindungen zu aneren Affäre spekuléiert gouf. Souguer de
Kriminolog Armand Mergen huet z. B. 1996 an engem RTL-Interview sibyllinesch
gemengt, d'Affär wier "opgekläert, mä net public". Als méiglech Matschëlleg
goufen alt de Prënz Jean, Brudder vum Grand-Duc Henri, oder de fréiere Chef vun
der Brigade Mobile oder "de Geheimdéngscht" an d'Gespréich bruecht.

Uganks vun den 2000er Joren ass d'Enquête, déi bis dohin ni agestallt gi war,
nees méi intensifiéiert ginn. RTL Radio an Televisioun hunn tëscht Abrëll 2005 a
Februar 2006, ëmmer op den Dag genee, d'Virfäll vun 20 Joer virdrun a
Spezialreportagen thematiséiert. Dobäi koumen och alt nei Detailer un
d'Ëffentlechkeet, virun allem Zeien hu sech gemellt, vun deenen der e puer
deklaréiert hunn, si wieren net serieux geholl ginn, oder net zréck kontaktéiert
ginn, wéi se wollten eng Ausso maachen.

Een Zeien hat am November 2005 gesot, hien hätt "eng Persoun aus dem ëffentleche
Liewen" e puer Stonne virun engem Attentat op d'Radaranlag um Findel, do an der
Noperschaft erëmerkannt, mä wier deemools, wéi en dat bei der Sûreté gemellt
huet, vun dëser ënner Drock gesat ginn, den Numm ni ëffentlech ze soen. Souguer
de Premier Jean-Claude Juncker huet sech dunn ageschalt, a sech vum Mann den
Numm soe gelooss, deen en dann un de Procureur weiderginn huet, fir datt deen
dem Mann seng Observatiounen der zoustänneger Untersuchungsriichterin virugi
sollt.

Den 22. Februar 2006 huet de Stater Parquet e Communiqué verëffentlecht, an deem
e sech op deem Zeie seng Aussoe bezunn huet an ausféierlech duergeluecht huet,
datt de Prënz Jean (déi sougenannt Persoun aus dem ëffentleche Liewen) befrot
gewiescht gi wier an en Alibi hätt kënne virbréngen (eng Juegd a Frankräich, wou
en, wat vun anere bestätegt gouf, deelgeholl hätt). Och eng ADN-Prouf war geholl
ginn, där hiert Resultat negativ war. D'Conclusioun vum Communiqué war: Il
résulte de ce qui précède que l'enquête effectuée permet de conclure que le
Prince Jean de Luxembourg n'est pas impliqué dans les attentats à l'explosif
d'une façon ou d'une autre.

Dëse Communiqué huet fir eng Kontrovers a Justizkreesser gesuergt. Besonnesch
den Affekot Gaston Vogel huet dëst eng Violatioun vum Principe de l'Egalite des
citoyens devant la loi pénale genannt.

De 25. November 2007, op engem Sonndegmoien, huet de Procureur d'Etat vum
Parquet Lëtzebuerg, Robert Biever, iwwerraschend eng Pressekonferenz ageruff. Op
dëser ass e laang op déi eenzel Attentater agaangen, huet fir d'éischt Kéier
verschidde Faite bestätegt, wéi z. B., datt et Bréiwer, ënner anerem
Erpresserbréiwer vun den Täter gouf. Virun allem awer huet en d'Enquête
beschriwwen, an d'Konklusiounen zu deenen se komm wier: Datt eng ganz Rëtsch
Indizie dorop géifen hiweisen, datt d'Täter, op d'mannst en Deel vun hinnen, an
de Forces de l'ordre selwer, méi genee an der Brigade mobile, ze siche wieren.

Nëmme Leit mat zolittem "Insiderwëssen" hätte kënnen déi ganz Attentatsserie
plangen an duerchféieren. Dorop hätt och d'Profil vun den Täter higedeit (ë. a.,
datt se offensichtlech net un de Suen intresséiert waren, déi an den
Erpresserbréiwer gefuerdert goufen). Weider Indizie hu sech aus der Fro Cui
prodest - Wiem notzt et? ofleede gelooss: Well villes drop hindeit, datt et bei
den Attentater drëm goung, ze demonstréieren, wéi hëllef- a muechtlos
d'Uerdnungskräfte wieren, an op politeschen an ëffentlechen Drock hin de Budget
fir Gendarmerie a Police an de Joren duerno massiv an d'Luucht goung, soudatt
sech hir personell a materiell Situatioun verbessert huet, kéint een unhuelen,
datt dat ee vun den Haaptmotiver war. "Falluntersuchungen", déi vum däitsche
Bundeskriminalamt a vum FBI op Demande vun der Staatsanwaltschaft gemaach gi
waren, hunn dës Thesen ënnermauert.

De 27. November 2007 goufen déi zwou inculpéiert Persounen, trotz Présomption
d'innocence, mam vollem Numm an der éischter Editioun vun der Gratiszeitung
Point24 genannt.

De 5. Dezember 2007 huet de Robert Biever virun der juristescher
Chamberscommissioun ausgesot, datt en eng Uklo wéinst versichtem Mord gemaach
hätt, dat wéinst der Sprengfal ("Boobie trap"), déi am Juli 1985 op
Aasselscheier geluecht gi war. Ausserdeem huet e vun enger Ausspionéierung vum
Ben Geiben, dem fréiere Chef vun der Brigade mobile rapportéiert, déi vun der
Gendarmerie a vum Geheimdéngscht duerchgefouert gi wier, ouni datt den
Untersuchungsriichter dovu wousst.

An engem Bréif vum 24. Januar 2008 un de Justizminister Luc Frieden huet de
Procureur d'État Robert Biever serieux Reprochen iwwer d'Net-Anhale vu
strofrechtleche Prozeduren bei der Observatioun vun engem deemools Verdächtege
geäussert. Hie wërft der Groupe d'Observation et de Recherche (GOR), déi am
Zesummenhank mat der Bommeleeëraffär op d'Bee gestallt gouf, vir, si hätt 1984
Ermëttlunge gemaach, ouni, wéi dat hätt misse sinn, de Procureur doriwwer
informéiert gouf, wat de Biever als "afin de rester poli on dira que c’est
extraordinaire" beschriwwen huet. D'Untersuchungsriichterin wier eréischt 2004
fir d'éischt dovu gewuer ginn.

De Justizminister Frieden huet doropshin den 30. Januar 2008 an der Chamber
ugekënnegt, de Pierre Reuland, Generaldirekter vun der Police an deemools Chef
vun der Brigade mobile de la Gendarmerie, an de Guy Stebens, deemools Commandant
adjioint vun der Brigade mobile a Chef vum GOR, "well déi noutwenneg Serenitéit
vun der Policeaarbecht a Fro gestallt wier", vun hire Funktiounen als
Generaldirekter, respektiv Generalsekretär vun der Police, déi se bis dohin
haten, z'entbannen.

Am Joer 2007 sinn zwou Episode vun der d'Kuerzfilm-Serie "De Bommeleeër" vun der
lëtzebuergescher Filmproduktiounsfirma Pyrrhus Movie productions produzéiert
ginn. Et handelt sech ëm eng Slapstick-Komedie déi d'Affär op d'Schëpp hëlt a se
mat reelle Faite vun haut an deemools mëscht. D'Serie wëllt d'Aart a Weis a Fro
stellen, wéi d'Affär ënnersicht gouf a gëtt. Et si véier Episode virgesinn, déi
jeeweils tëscht 6 an 9 Minutten daueren. Parallel leeft d'Produktioun vun engem
Kinofilm.

2014 koum e Videoclip mam Numm De Bommeleeër vum Charles Dormans eraus.<ref>op
YouTube



https://lb.wikipedia.org/wiki/Gronn_(Stad_L%C3%ABtzebuerg)

Um Enn vum Fréimëttelalter hu sech um Ufer vun der Uelzecht Handwierker
néiergelooss, déi d'Waasser vum Floss benotzt hunn, fir hire Beruff auszeüben.
1083 huet de Grof Konrad eng Abtei gestëft, d'Abtei Almënster. Zu där Zäit gouf
et schonn zwou Kierchen am Uelzechtsdall ronderëm de Bockfiels: Sankt-Ulrich,
bei der Mëndung vun der Péitruss, a Sankt-Matthäus am Norden, bei der
Réimerbréck am Pafendall. D'Kierchtierm kéinte gläichzäiteg Waachtierm gewiescht
sinn, fir den Zougang zum Dall an d'Brécken am A ze halen.

Sou huet sech d'Ënnerstad gebilt, déi uganks nach ante portas louch, bis datt se
am 14. Joerhonnert vun der drëtter Stadmauer, déi op de Wenzel II. zréckgeet an
dofir och nach Wenzelsmauer genannt gëtt, protegéiert gouf.

Wéi d'Abtei Almënster am Joer 1543 zerstéiert gouf, sinn d'Benediktiner an de
Gronn an den Hospice Saint Jean geplënnert an hunn do d'Abtei Neimënster
gegrënnt, déi no engem Brand am Joer 1684 nees opgebaut gouf an nach haut
besteet. Haut ass do de Kulturzentrum Neimënster.

De 26. Juni 1807 huet de Blëtz an de Polvertuerm um Verluerekascht ageschloen.
Do waren 11.200 Kg Polver, 2.500 Kanounekugelen a Kartusche gelagert déi dee
Moment explodéiert sinn. De Stadgronn gouf duerch d'Drockwell am uregste
getraff: D'Haiser goufe schwéier beschiedegt a Beem goufen ëmgehäit. 32 Persoune
koumen ëm d'Liewen an 120 goufen der schwéier blesséiert, dorënner vill Kanner.
De Schued gouf op 1 Millioun Goldfrang geschat .

Well vun uganks 19. Joerhonnert bis an d'1980er Joren hei de Prisong war, stoung
den Ausdrock "am Gronn sinn" (oder "sëtzen") euphemistesch fir "am Prisong
sinn".

Soss nach Kuckeswäert am Gronn ass den Nationalmusée fir Naturgeschicht (natur
musée) am fréieren Hospice Saint Jean.

Vum Haff vun der Cité judiciaire um Helleg-Geescht-Plateau an der Uewerstad
kënnt ee mat engem Lift, deen 1987 gebaut gouf, erof an de Gronn.

Op den 31.12.2016 hunn am Gronn 969 Leit gewunnt. Den Undeel vun de Lëtzebuerger
louch bei 40,56 % géintiwwer 59,44 % Auslänner.



https://lb.wikipedia.org/wiki/Eifeler_Regel

Ob am Lëtzebuergeschen de Konsonant n um Enn vun engem Wuert (oder am
Silbegelenk vun zesummegesate Wierder) ausgeschwat/geschriwwe gëtt, hänkt dovun
of, mat wéi engem Konsonant dat Wuert duerno ufänkt.

Déi komplex phonologesch Regel, déi dofir responsabel ass, gëtt Eifeler Regel
oder Äifler Regel genannt; aner Bezeechnunge fir dëse Phenomen sinn n-Tilgung,
mobile-n, n-mobile, oder mobile-n deletion. Et handelt sech dobäi ëm eng
sougenannt Sandhi-Regel, wouduerch de phonologesche Kontakt tëscht zwee Wierder
geregelt gëtt.

Et schreift een dofir keen n virun all Konsonant, deen en aneren ass wéi „d“,
„t“, „h“, „z“ , an „n“. Dës Buschtawe loosse sech mam Saz "Deng Tirett hält net
zou!" liicht mierken.

Well et eng verschrëftlech Form vun enger phonetescher Regel ass, gëllt dat och
bei Wierder oder Ofkierzungen aus anere Sproochen, déi ausgeschwat ginn, wéi
wann den éischte Buschtaf vum Wuert dono en d, h, n, t, z oder e Vokal wier: den
James Bond ([dʒəimz]), den Check-in ([tʃɛk]), den SMS-Text [ɛs].

An enger staark vereinfachter Form kann ee soen: En /n/ um Enn vum Wuert gëtt
net geschriwwen, wann e wéinst dem Ufankskonsonant vum nächste Wuert net
ausgeschwat gëtt.

Dacks schreiwe linguistesch Studien, datt den /n/ virun engem /n/ net
ausgeschwat gëtt. Der 1999er Schreifweis no gëtt deen <n> an dëse Fäll trotzdeem
geschriwwen (<den Numm>), mä phonetesch gesinn ass do keen ([də num]).



https://lb.wikipedia.org/wiki/Wien

An dësem Artikel geet et ëm d'Stad Wien. Fir aner Bedeitunge vum Numm Wien,
kuckt w.e.g. Wien (Homonymie).

Wien ass d'Haaptstad vun der Republik Éisträich a gläichzäiteg e Bundesland. Si
huet 1.631.082 Awunner (2005), am Groussraum Wien liewen eng 2 Millioune
Mënschen. ges D'Symboler vu Wien sinn d'Riserad an de Stephansdoum.

Wien ass de Sëtz vu verschiddenen internationalen Organisatiounen, wéi der OPEC
(Organisatioun vun deene Länner, déi Pëtrol exportéieren), der OSZE, der IAEA
(International Atomenergie Agence) souwéi drëtt UNO-Stad (UNOV), nieft New York,
Genf an Nairobi. D'Bannestad vu Wien gouf am Dezember 2001 op Optrag vun der
Republik Éisträich op d'Lëscht vun der Weltkulturierfschaft opgeholl, an zielt
zu den allgemenge Weltstied.

D'Entwécklung zu enger vun de bedeitendste Stied a Mëtteleuropa verdankt Wien
ënner anerem senger gënschteger geographescher Lag. D'Stad läit tëscht den
nordëstlechen Ausleefer vun den Alpen, an dem nordwestlechen Deel vum Wiener
Becken. D'historesch Stad ass haaptsächlech südlech vun der Donau entstanen,
haut geet d'Stad iwwer béid Ufer. Wien läit un enger Kräizung vun ale
Verkéiersstroossen a West-Ost an an Nord-Süd-Richtung (Bernsteenstrooss). Et war
liicht fir do iwwer d'Donau ze kommen, well de Stroum sech am Wiener Becken op
eng grouss Fläch verdeele konnt.

Nom Fall vum Eisene Rideau sinn d'Verkéiers- a Wirtschaftsbezéiungen zu den
ëstlechen Nopere vun Éisträich nees gewuess. Wien läit zum Beispill nëmme 60
Kilometer vun der slowakescher Haaptstad Bratislava ewech.

Wien läit op enger Héicht iwwer dem Mier vun 151 m an der Lobau bis zu 542 m, um
Hermannskogel. Am Nordwesten, souwéi am Westen a Südweste vu Wien reecht de
Wienerwald mat sengen Héichten (Leopoldsberg, Kahlenberg) a Bëscher bis an
d'Stadgebitt eran. Aus dem Wienerwald fléissen ausserdeem eng Partie kleng Flëss
an d'Stad, de bekanntsten ass d'Wien.

D'Wiener Klima ass en Iwwerganksklima mat ozeaneschen Aflëss aus dem Westen a
kontinentalen Aflëss aus dem Osten. Dat mierkt een am Joresvergläich duerch
Miessresultater déi staark variéieren. Wien huet nëmme wéineg Reen, ronn 600 mm
Nidderschlag am Joer. D'Wänter sinn am Verglach mam Rescht vun Éisträich relativ
mëll. D'Lofttemperatur am Stadzentrum läit an der Moyenne bei 11,5 °C, ronderëm
d'Stad bei 9,5 °C.

Éischt Besiidlunge loosse sech bis an d'Jongsteenzäit zréckverfollegen. D'Kelten
hunn d'Stad Vedunia genannt, d'Réimer schwätze vu Vindobona. En éischten
Opschwonk koum mam Haus vun de Babenberger, mä wierklech u Bedeitung gewonnen
huet d'Stad ënner den Habsburger, déi Wien 1278 als Haaptsëtz vun de Keesere vum
Hellege Réimesche Räich ernannt hunn.

1529 gouf Wien fir d'éischt Kéier vun den Tierken erfolleglos belagert. D'Stad,
déi duerch d'mëttelalterlech Mauere geschützt war, konnt den Ugrëffer nëmme mat
Méi duerhalen, bis schliisslech Seuchen an d'Angscht vun engem fréie Wanter
d'Tierken zum Réckzuch gezwongen hunn. 1683 koum et zu der Zweeter
Tierkebelagerung, bei där sech d'tierkesch Arméi zréckgezunn huet, wéi de Kinnek
vu Polen Jan Sobieski mat sengen Truppen op Wien koum.

Nodeem d'Tierken definitiv fort waren, goufe grouss Bauprojeten an d'Liewe
geruff. Ganz Wien gouf am Stil vum Barock nei opgebaut. Dat ass virun allem mat
den Nimm vun den Architekte Johann Bernhard Fischer von Erlach a Johann Lukas
von Hildebrandt verbonnen. Virum allem an de Virstied gouf vill gebaut, den Adel
huet ugefaangen, dat ganzt Ëmland mat Gaardepalaisen z'iwwerzéien. Am bekanntste
sinn de Liechtenstein, Schönborn a Schwarzenberg, a virun allem d'Schlass
Belvedere, de Gaardepalais vum Prënz Eugène. 1704 kruten d'Virstied hiert eegent
Befestegungssystem, de Linnewall.

Ënner dem Keeser Joseph II. gouf d'Stadverwaltung 1783 moderniséiert: et goufen
eege Beamte fir d'Stad agefouert, d'Magistraten. Zu derselwechter Zäit goufen
och d'Kierfechter an der Stad eliminéiert.

An de Koalitiounskricher gouf Wien direkt zweemol vum Napoléon sengen Truppen
ageholl. Nodeem den Napoleon an de Befreiungskricher definitif geschloe war, war
zu Wien vum 18. September 1814 bis zum 9. Juni 1815 de Wiener Kongress, deen
d'politesch Kaart vun Europa nei gezeechent huet.

An der éischter Hallschent vum 19. Joerhonnert Joerhonnert koum et zu enger
intensiver Industrialiséierung, 1837 koum den Uschloss un d'Eisebunnsnetz.

D'Franséisch Februarrevolutioun 1848 huet sech och op Wien ausgewierkt. Den 13.
Mäerz ass fir d'éischt d'Mäerzrevolutioun ausgebrach, déi de Metternich
schliisslech zum Réckzuch gezwongen huet, de 6. Oktober koum et dann zu der
Wiener Oktoberrevolutioun.

No der grousser Iwwerschwemmung vun 1830 gouf et ëmmer nees Iddie fir eng
Donaureguléierung, déi dunn an den 1860er gemaach gouf.

Den Éischte Weltkrich huet zwar net zu enger onmëttelbarer Gefor fir Wien
gefouert, mä duerch d'wirtschaftlech Blockad vun der Entente koum et zu enger
Versuergungskris, Liewensmëttel a Kleeder ware besonnesch rar.

Nom Zweete Weltkrich gouf Wien, genee wéi Berlin, a véier Secteuren agedeelt, a
vun den Alliéierte verwalt.

Nom Krich koum et, wéi iwwerall a Westeuropa zu engem Wirtschaftsopschwonk, net
zulescht duerch d'Hëllef vum Marshallplang.

Wichteg fir Wien gouf d'U-Bahn, déi éischt Deelstreck ass 1978 opgaangen. An den
1970er gouf den drëtten Amtssëtz vun der UNO mat der UNO-City installéiert. Mam
Enn vum 20. Joerhonnert gouf zu Wien eng Skyline mat de Wollekekrazert Andromeda
Tower a Millennium Tower am 21. an 20. Bezierk, geschaaft.

Virum allen d'Musek huet Wien weltwäit bekannt gemaach. Et gëtt net vill aner
Stied, wou souvill bekannte Komponiste gewierkt hunn. De Wiener Walzer, d'Wiener
Sängerknaben, musikalesch grouss Organisatiounen, wéi d'Neujahrskonzert oder de
Wiener Opernball si weltwäit bekannt. Berühmt ass Wien och wéinst senger Kichen
a senger Kaffeehauskultur.

Konscht a Kultur kënnen zu Wien an de Beräicher Theater, Oper oder och Bildend
Konscht op eng laang Traditioun zréckkucken.

Nieft dem Burgtheater, deen zesumme mat senger Zweetbühn, dem Akademietheater,
als eent vun de wichtegste Schauspillhaiser vun der Welt gëllt, bidden och nach
de Vollekstheater Konschtgenoss. Donieft gëtt et nach eng grouss Partie vu
klenge Bühnen, déi sech dacks dem Kabarett an der Klengkonscht verschriwwen
hunn.

Och Frënn vun der Oper kommen zu Wien op hir Käschten: d'Staatsoper an
d'Volleksoper bidden eppes fir all Gout, d'Volleksoper leet den Accent
besonnesch op déi typesch Wiener Operette, mä och op de klassesche Musical.

Concerte mat klassescher Musek gi virun allem am Wiener Museksveräin, mat dem
bekannte gëllene Sall, an am Wiener Konzerthaus gespillt.

Den Theater un der Wien huet an de leschte Jore mat Musical-Première vu sech
schwätze gedo. Am erfollegräichste war de Musical Elisabeth, deen duerno op der
ganzer Welt a verschiddene Sproochen opgefouert gouf. Mam Haus der Musik huet
Wien zanter 2000 och e Klangmusee fir Kanner an Erwuessener. De
Marionettentheater Schlass Schönbrunn flegt d'Spill mat wäertvolle Marionetten,
an Operen an Theaterstécker fir Erwuessener a Kanner.

An der Hofburg sinn de Sissi-Musee, d'Appartementer vun de Keeseren,
d'Haffsëlwer- an Tafelkammer ze besichtegen, direkt vis-à-vis vun der Haffbuerg
fënnt een de Konschthistoreschen an den Naturhistoresche Musée.

An der direkter Noperschaft steet de Museumsquartier, e Muséeskomplex deen an
den 1990er Jore gebaut gouf. Do fënnt een de Musée fir modern Konscht - Stiftung
Ludwig, de Leopold-Musee, deen haaptsächlech Wierker vum Wiener
Secessiounsismus, der Wiener Moderne an dem éisträicheschen Expressionismus
weist. De Palais Liechtenstein weist déi weltwäit gréisst privat
Konschtsammlungen.

Zu Wien fënnt ee Bauwierker aus alle Stilepoche vun der Architektur, vun der
romanescher Ruprechtskierch iwwer de gotesche Stephansdoum, déi barock
Karelskierch, d'héichbarock Jesuitekierch a Baute vum Klassizismus bis zur
Moderne. De Jugendstil huet och seng Spuren zu Wien hannerlooss: D'Secession, an
d'Kierch um Steenhaff vum Otto Wagner zielen zu de bekanntste Baute vun dëser
Epoch.

Eng vun de beléiftesten Touristenattraktiounen ass d'Hundertwasserhaus vum
Friedensreich Hundertwasser, wat als Géigemodell zu der moderner Architektur
geduecht ass.

Eng Partie vu Staddeeler goufe säit den 90er Joren nei erchloss. Ëmfangräich
Bauteprojeten ronderëm d'Donau City (nërdlech vun der Donau) an um Wienerberg
(am Süde vu Wien) goufen ëmgesat. Den 202 m héije Millennium Tower um Handelskai
ass zanter 1999 dat héchst Gebai zu Wien.

D'traditionell Wiener Kichen ass vu fréien Aflëss vun de verschiddene Kulture
vun der Monarchie geprägt. Sou kënnt de Gulasch mat senge Wiener Varianten aus
Ungarn. Aus Béime komme virun allem d'Mielspeisen, verschidde Strudel, Golatschn
a Palatschinkn (Paangecher). Beléift ass och de Wiener Schnitzl, deen eigentlech
aus Mailand kënnt. Zu de Feinheeten op er Kaart zielt den Tafelspitz (gekacht
Rëndfleesch) mat Kren (Mierriedech).

Zum Stadbild vu Wien gehéieren och déi sougenannt Wiaschtlständ wou een nieft
Wiener och Burenwurst, Eitrige a Lebatschettn ze schmaache kritt.

De gréisste Maart mat feste Stänn ass de Naschmaart, wou een Uebst, Geméis,
Gewierzer, Fësch, Fleesch a villes méi aus aller Welt kafe kann.

Wien ass weltwäit déi eenzeg Metropol mat eegenem Wäinubaugebitt. Dëse Wäin gëtt
a klenge Lokaler (Heuriger) erausgeschott. De Wäin gëtt dacks als Gespritzter
gedronk.

Duerch eng sëlleche Prunkbauten aus der réimesch-däitscher an der
éisträichesch-ungarescher Keeserzäit, ville kulturellen Offeren an net zulescht
och wéinst dem Ruff als Musekhaaptstad, dee Wien duerch d'Schafe vu berühmte
klassesche Museker wéi Beethoven oder Mozart krut, ass d'Stad weltwäit bekannt
an e beléift Touristenziel. Mam Fiaker kann een duerch den 1. Bezierk, deen zu
der Weltkulturierfschaft zielt, fueren, am Zentrum dovu steet de Stephansdoum.
Net wäit dovun ewech fënnt een d'Staatsoper, d'Kärntnerstrooss, an déi prunkvoll
Ringstrooss.

D'Jousefsstad (Wien 8) bild zesumme mat de Bezierker Józsefváros zu Budapest an
Timişoara de Bond vun de Jousefsstied.



https://lb.wikipedia.org/wiki/Al_Esch

Al Esch ass e Quartier vun Esch-Uelzecht. Wéi säin Numm et noleet, ass et den
historesche Kär vun der Stad, wéi en als Duerf bis an d'zweet Hallschecht vum
19. Joerhonnert bestanen huet.

E läit an engem Hank nërdlech vun der Uelzecht an hiren Uwänner, a gëtt duerch
d'rue du Fossé am Westen an am Norden, souwéi d'Lëtzebuergerstrooss am Oste
limitéiert. Um Plang gesäit ee gutt déi oval Form, déi duerch déi fréier
Stadmauer virgi war (Den Numm Rue du Fossé weist sengersäits drop hin, datt do
de Gruef vun der Stadmauer war). D'Haaptstrooss war d'Groussgaass, déi an S-Form
den Hiwwel erofgeet an de Breedewee (d'Strooss no Weste fir op Bieles an
Éilereng) mat de Stroosse fir an d'Stad Lëtzebuerg, souwéi, um aneren Uwänner
vun der Uelzecht, fir op Schëffleng, Rëmeleng a Keel, verbënnt. Do wou haut
d'Stadhausplaz ass, war laang eng suppech Plaz, wou de Schmorri vun de
Piffkaulen, deen den Hank erofgelaf ass, agesickert ass, an déi soss just
gebraucht gouf, fir Gefierer ofzestellen oder Holz ze tässelen. Iwwer d'Uelzecht
koum een iwwer eng Fuert (tëscht der haiteger Stadhaus- an Norbert-Metz-Plaz),
an et gouf och eng Pont do, wann d'Uelzecht ze héich war.

Déi markantst Gebaier an Al Esch sinn haut d'Jousefskierch (1873-1877 am
neogotesche Stil gebaut) an d'Escher Stadhaus (1935-1937 gebaut). Virun der
Jousefskierch war et d'Jangekierch, déi joerhonnertelaang am Zentrum vum Duerf
stoung. Si stoung do, wou haut d'Groussgaassschoul ass, a gouf zanter dem
Mëttelalter e puer Mol zerstéiert an nei opgebaut, ier se fir zerguttst duerch
d'Jousefskierch ersat an 1878 ofgerappt gouf, fir dem Schoulgebai Plaz ze
maachen. Op der Plaz virun der Jangekierch gouf Maart a Geriicht ofgehalen.
D'Haiser ronderëm ware kleng Handwierker-, Händler- a Bauerebetriber.

Mat der urbaner Entwécklung vun Esch, nodeems d'Schmelzen an d'Grouwen dausende
vu Leit ugezunn hunn, an nei Quartiere ronderëm bebaut goufen (Neiduerf, Brill,
Grenz, Uecht), huet Al Esch seng Wichtegkeet verluer, besonnesch och, wéi
d'Uelzechtstrooss bis ugeluecht gouf, an do den neie Geschäftszentrum entstanen
ass.

Administrativ ginn haut och déi Stroosse riets vun der Uelzecht (respektiv
südëstlech vun der Uelzechtstrooss) bis bei d'Gare, tëscht der
Liberatiounsstrooss an der Norbert-Metz-Plaz, zum Quartier Al Esch gezielt, och
wann dës net zum alen Duerfkär gehéiert hunn.



https://lb.wikipedia.org/wiki/%C3%89islek

Et ass de lëtzebuergeschen Numm vun der geologescher Formatioun, déi "Rhäinesche
Schifer" genannt gëtt, an déi sech vu Frankräich duerch d'Belsch a Lëtzebuerg
bis eriwwer an Däitschland zitt.

A Frankräich heescht se "Ardennes", an der Belsch "Ardenne" (an der Eenzuel)
oder "Aquilaine", an Däitschland "Eifel". "Schnee-Eifel" oder "Schneifel"
bezeechent an Ostbelgien an an Däitschland déi héchst Deeler vun der Eifel. De
Grenzraum zu eisem Éislek heescht an Däitschland "Islek" an am südlechen Deel
vun Ostbelgien "Eeslek". Den Numm "Öslingen" soll nom Historiker Nik Welter vum
kelteschen "Osninga" kommen (Referenz?), wat "Bergzug" bedeit. D'Ardenne huet
der keltescher Gëttin "Arduinna" hiren Numm ginn: d'Wuerzel ard an der
keltescher Sprooch, awer och an aneren indoeuropäesche Sproochen (Latäin, z.
B.), bedeit héich, schwéier ze erklammen.

Als den nërdlechen Drëttel vu Lëtzebuerg a mat enger Gesamtfläch vun ongeféier
828 km², grenzt d'Éislek südlech op enger imaginärer Linn, déi ënner Pärel am
Weste bis ënner Veianen am Oste verleeft, un d'Guttland. Tëscht 400 a 500 m an
der Moyenne iNN geleeën, ass d'Éisleker Landschaft geprägt vun enger liicht no
Süde falender Héichflächelandschaft mat wellefërmegen Hiwwelen an déif
ageschnidde Flossdäller. Op Kneiff an d'Buergplaz zu Huldang am Norde vum Éislek
si mat ëm 560 m déi zwou héchste Koppen aus dem Grand-Duché. Mam Stauséi
Uewersauer am Naturpark Uewersauer a mam Barrage vu Veianen am Naturpark Our
zielt d'Éislek zwee vun de gréisste lëtzebuergesche Stéigewässer.

Am Norden ass d'Éislek gepräägt vun engem wäitem, nëmme liicht hiwwelegen
Héichplateau, op deem nërdwestlech flaach Däller zu Suppen a Moueren tendéieren.
No Süden hi ginn déi landwirtschaftlech Héichflächen duerch enk an dacks mat
Wise bewuesse Flossdäller vun Uewersauer, Our, Wolz, Klierf a Blees
duerchschnidden. Dës mat Bësch bewuessen Dallpente setze sech gréisstendeels am
mëttleren a südlechen Deel vum Éislek aus Louhecken zesummen. Heibäi handelt et
sech ëm Eechen, déi virun ongeféier 300 Joer ugeplanzt goufen an eng grouss
wirtschaftlech Bedeitung fir d'Regioun haten. Hir Schuele sinn zum Gierwe vu
Lieder an den Éisleker implantéierte Gierwereie benotzt ginn. Si dominéieren
haut zesumme mat de Fiichtemonokulturen, déi verstäerkt nom 2. Weltkrich
ugeplanzt goufen, d'Regioun an hunn déi ursprénglech Bichebëscher gréisstendeels
remplacéiert.

Nieft de sëllechen idyllesche Bauerendierfer am dënn bewunnten Éislek, sinn
Esch-Sauer, Klierf, Veianen a Wolz nëmmen e puer vun de mëttelalterlechen
Uertschaften, déi op Hiwwelkoppen oder Fielshäng iwwer stolz Schlässer a
wierhaft Buerge verfügen.

D'Éislek besteet aus methamorphem Gestengs, dat ursprénglech aus der Zäit vum
Ënneschten Devon (Siegenien a Emsium) staamt. Deemools war d'Regioun vun engem
risegen, flaache Mier bedeckt, an deem sech an der Éisleker Géigend
haaptsächlech Sedimenter vun Toun a Sand ofgelagert a sech iwwer d'Zäit
verfestegt hunn. D'Entwécklung vun der haiteger Landschaft huet am Ënneschte
Karbon virun zirka 330 Millioune Joer mat der variskescher Faltung vum
devonesche Gestengs ugefaangen. Déi gefaalte Steng goufen zum Rhäinesche
Schifergebirge eraus gehuewen an iewescht Schichten nees relativ séier duerch
Erosioun ofgedroen, ier am Tertiär virun zirka 50 Millioune Joer sech
d'Landschaft nees lues gehuewen huet an d'Flëss sech an d'Gestengs agedéift
hunn. Duerch enormen Drock an Hëtzt, déi duerch d'Faltung entstane sinn, ass
vill d'devonesch Gestengs an aner Gestengs ëmgewandelt ginn. Am Éislek waren
dëst virun allem Schiferen a Quarziter.

De geologeschen Ënnergrond am Éislek besteet nërdwestlech an am südlechen
Drëttel aus Gestengs aus dem Siegenien. Do tëscht leie Schichten aus dem Emsium.
Déi eelst Steng (Ënneschten a Mëttlere Siegenien) bestinn aus Quarzophylladen,
quarzeg Sandsteng a sandeg kompakt Schiferen a kommen nëmme laanscht d'belsch
Grenz am Nordweste vum Éislek vir. Den Ieweschte Siegenien ëmfaasst
haaptsächlech Graffschifere mat seelene Bänke vun tounegem Sandsteen. Liicht
spléckbar Tounschifere kommen an der Géigend ëm Maartel vir, déi do als Leeë
laang Zäit ofgebaut goufen.

D'Schifere vu Stolzebuerg (Schifer mat gudder Schichtung, Quarzophylladen a
seelene Bänke vu Quarzsandsteen) an de Quarzophyllade vu Schüttbuerg, déi
zousätzlech nach Quarzsandsteen enthalen, stamen aus dem Ënneschten Emsium. De
Mëttleren Emsium ëmfaasst déi faarweg Klierfer Schiferen. Si bestinn aus
grénglechgroen, groen oder wäiroude Schiferen a Sandsteen. Dat jéngst Éisleker
Gestengs läit an der Wëlzer Kaul, déi vun der belscher Grenz bei Harel
nërdëstlech an enger Sträif queesch duerch d'Éislek op déi däitsch Grenz bei
Rouderssen ausleeft. De Kär vun dëser Kaul forméieren déi mëll touneg-sandeg,
donkelblo a fossilräich Wëlzer Schiferen aus dem Ieweschten Emsium. Si ginn
ëmrand vun enger dënner Sträif vum Quarzit vu Bärel (Hasselter), dee mat engem
Quarz-Gehalt vu 95-98 % dat häertste Gestengs aus Lëtzebuerg ass. Gréisser
Carrièren ëm Bärel an Op Freng tëscht Pënsch a Buckels hunn dat Gestengs
exploitéiert.

D'Éisleker Steng zerfalen zu nierstoffaarmen, stengeg-leemege Biedem, deenen et
virun allem u Phosphor a Kallek feelt. Eréischt d'Industrialiséierung am Süde
vum Land huet den Akerbau am Éislek staark verbessert. Déi räich u Phosphor
Thomasschlak, en Nieweprodukt aus de Schmelzen, konnt reng gemuel als
Düngemëttel benotzt ginn.

Wéi och d'Guttland, gehéiert d'Éislek zu engem vum Atlantik beaflosste
geméissegte Klima. Allerdéngs ass d'Klima e bësselche méi rau a méi fiicht wéi
am Guttland. Déi mëttels Jorestemperature leie bei 7-8,5 °C. Si erklären déi
grouss Zuel vu Fraschtdeeg am Joer (iwwer 100) an am Wanter déi méi laang
Schnéiperiod, déi bis an de Mäerz dauere kann. Nëmmen am Kiischpelt an am
südlechen Ourdall sinn d'Duerchschnëttstemperature bësselche méi mëll a leien
tëscht 8,5 an 9 °C. Déi duerchschnëttlech Temperature vu Mee bis September leien
op den Héichplateaue bei 13-14 °C an an de Flossdäller bei 14-15 °C. Domat ass
d'Vegetatiounsperiod mat 150 Deeg, wou Temperaturen iwwer 10 °C leien, ganz
kuerz. Typesch fir d'Éislek sinn och déi erhéichten Nidderschléi. Si leien
tëscht 850 an iwwer 1000 mm pro Joer, wouvun zirka 400 mm am Summer falen. Den
Norden an Nordweste kréien an der Regel bësselche méi Ree mat.

Zanter der erneierter Christianiséierung vun eiser Géigend (am fréie
Mëttelalter) bis zur Franséischer Revolutioun ass d'Grenz tëschent dem
Äerzbistum Tréier an dem Bistum Léck ongeféier do verlaf, wou och d'Grenz
tëschent dem Guttland an dem Éislek verleeft. D'Éislek huet deemno zum Bistum
Léck gehéiert, an et gëtt eng phantasievoll Erklärung vum Numm "Éisleck", déi
sech op "[Dioc-]èse Léck" berifft.

Bedéngt duerch d'mannerwäerteg Qualitéit vum Buedem ass d'Éislek ganz laang méi
aarm bliwwe, wéi d'Guttland. Dat huet sech eréischt mat der Industrialiséierung
am Süde vum Land geännert: engersäits si vill Éisleker, déi duerch
Mechaniséierung vun der Landwirtschaft net méi um Land gebraucht goufen,
entweder ausgewandert oder, vun ~1900 un, an d'Minettsgéigend als
Industrieaarbechter schaffe gaangen, anerersäits huet d'Stolindustrie een
Nieweprodukt hierginn, d'Thomasmiel, deen als Dünger konnt agesat ginn. Laang
gouf et nërdlech vun Ettelbréck quasi keng fest Stroossen, sou datt d'Éislek
zimlech isoléiert bliwwen ass, besonnesch am Wanter, wann d'Weeër voller Schnéi
oder Bulli waren. A vill Dierfer hunn eréischt tëschent de Weltkricher Zougank
zu fléissendem Waasser kritt, wéi Honnerte vu Kilometere vu Waasserleitunge
geluecht goufen.

Während dem Zweete Weltkrich ass d'Éislek net verschount bliwwen. Besonnesch an
der Ardennenoffensiv am kale Wanter mat vill Schnéi am Dezember 1944 an am
Januar 1945 huet d'Regioun schwéier Kämpf missen erleiden. De Krichsschued war
grouss an d'Verloschter héich.



https://lb.wikipedia.org/wiki/Par%C3%A4is

Paräis (fr. [paˈʀi]) ass d'Haaptstad vu Frankräich a vun der Regioun
Île-de-France. An eeleren, meeschtens laténgeschen, Texter gëtt Paräis och
Lutetia bzw. Lutezia genannt. De Floss Seine deelt d'Stad an en nërdlechen Deel
(rive droite - rietst Seineufer) an e südlechen Deel (rive gauche - lénkst
Seineufer). Paräis huet am eigentleche Stadgebitt 2.153.600 Awunner, an an der
Agglomeratioun liewen 12.067.000 Mënschen (Stand 1. Januar 2007). Déi
Uertschafte vun der Banlieue, déi baussent der Réngautobunn (boulevard
périphérique) leien, si selbstänneg verwalt an zielen doduerch net wierklech zur
Stad Paräis mat hiren zwanzeg Arrondissementer am verwaltungsrechtleche Sënn.
Paräis ass eng Weltstad an dat grousst politescht, wirtschaftlecht a kulturellt
Zentrum vum zentralistesch organiséierte Land, an ass och deem seng gréisst
Verkéiersachs (ënner anerem mat dräi Fluchhäfen a sechs Kappgaren). Paräis ass
och de Sëtz vun der UNESCO, der OECD an der ICC.

D'Stad läit am Zentrum vum Paräisser Baseng duerchschnëttlech 65 Meter iwwer dem
Mieresspigel. D'Seine leeft op enger Héicht vu 25 Meter iwwer dem Mieresspigel
aus der Stad eraus. Paräis ass ëmgi vun zwéi grousse Stadbëscher, déi der
Bevëlkerung als Noerhuelungsgebitt déngen. D'Stadgebitt huet eng Fläch vun 105,4
Quadratkilometer. D'Metropolregioun huet eng Buedemfläch vun 14.518
Quadratkilometer. De Meridian vu Paräis, dee 1718 vum Jacques Cassini
festgeluecht an 1806 vum franséische Physiker Arago prezis berechent gouf, huet
bis an d'Joer 1884 (International Meridian-Konferenz zu Washington) ee vu villen
Nullmeridianen duergestallt. En ass matzen duerch de Paräisser Observatoire
gaangen, a gouf duerch verschidde Saile souwéi duerch déi verschidden
Arago-Medaillone markéiert, déi 1995 vum hollännesche Konzeptkënschtler Jan
Dibbets diskret an de Pavé, op Trottoiren, Häff a verschidde Gebaier (ënner
anerem de Louvre) agelooss goufen, als eng Hommage un de Physiker a
Mënscherechtler. Vun den ursprénglech 135 Plakette sinn der e puer zanter der
Verëffentlechung vum Dan Brown sengem Erfollegsroman The Da Vinci Code geklaut
ginn.

D'Seine verbënnt Paräis mam Banneland (Bourgogne) a mam Äermelkanal. Si war de
wichtegste Faktor fir d'Entstehung an d'Entwécklung vun der Stad, déi hiren
Ursprong op der gréisster Seineinsel, vun deenen et fréier eng ganz Partie gouf,
fonnt huet. D'Seine deelt d'Stad an zou ongläich Hallschenten, déi nërdlech, mam
Handel an de Finanzen (rive droite) an déi südlech (rive gauche), déi mat dem
Quartier Latin als Véirel vun den Intellektuellen ugesi gëtt, an als Wunngéigend
staark gefrot ass.

D'île de la Cité am Häerz vun der Stad war schonn an der Antiquitéit bewunnt, an
ass domat den eelsten Deel vun der Haaptstad. 1584 huet den Henri III. dräi
suppeg Insele vun der ëstlecher Inselspëtzt matenee verbonnen, a si un déi
grouss ugegliddert. Domat ass d'Fläch am Laf vun de Joerhonnerte vun
ursprénglech 8 op insgesamt 17 Hektar eropgaangen. Sou konnt eng "kinneklech"
Plaz entstoen (Place Dauphine) entstoen, an aus dem Verkaf vun den Haiser
konnten d'Sue beschaf ginn, fir eng Bréck ze bauen, déi déi zwéi Seine-Ufere
matenee verbanne sollt. Dës sougenannten "Nei Bréck" (Pont Neuf) ass haut déi
eelst Bréck vu Paräis, déi nach erhalen ass. Och d'Île Saint-Louis ass eng
Zesummefügung vun zwou klengen Inselcher, der Île aux Vaches an der Île Notre
Dame. Am Géigesaz zu hirer grousser Schwëster, der Cité, ass si bis zum Ufank
vum 17. Joerhonnert onbebaut bliwwen. Am Joer 1614 huet de Louis XIII. dem
Entreprener Christophe Marie den Optrag ginn, d'Géigend z'erschléissen. De Marie
huet een Aarm vun der Seine zougeschott, ronderëm déi zwou Inselen eng Kaimauer
baue gelooss, souwéi Brécken zu de Flossuferen. Zanter ongeféier 1618 gouf
d'Gelänn mat Haiser fir Handwierker a Kafleit bebaut, zanter 1638 och mat
luxuriéise Stadpalaise fir déi méi gehuewe Klass. D'Bebauung ass no engem feste
Grondplang mat riichte Stroosse gemaach ginn, deen een och haut nach erkenne
kann. (Kuckt och: Plang vun der Île Saint-Louis) Déi fréier Île des Cygnes
(Schwaneninsel) gouf 1773 mam Champ de Mars, dem Manöverfeld vun der
Militärschoul, verbonnen. Haut dréit net wäit vum Eiffeltuerm en Damm, deen op
der Seine ugeluecht gouf, den Numm Île aux Cygnes mat der Allée des Cygnes déi
driwwer leeft. Op hir steet eng 11,50 Meter héich Kopie vun der Fräiheetsstatu.
Si kuckt no Westen, a Richtung Atlantik, an domat zu hirer "grousser Schwëster"
am New Yorker Hafen. En opfällegt Bauwierk op der Île aux Cygnes ass déi 380
Meter laang Bréck Pont de Bir-Hakeim. Si besteet aus verschiddenen Deeler: enger
114 Meter laanger Bréck iwwer den Haaptaarm vun der Seine, dem Deel op der
Insel, enger 90 Meter laanger Bréck iwwer den Niewenaarm vun der Seine souwéi
den „Zoufahrtsviaduct“ vum Paräisser Metro.

Déi héchst natierlech Erhiewung bannent de Stadgrenzen ass den Hiwwel Butte
Montmartre mat enger Héicht vun 129 Meter. Op den Hiwwel fiert d'Standseelbunn
Funiculaire de Montmartre. Um Nordhang gouf e Wäibierg ugebaut, deen awer zanter
am Parc Georges Brassens an am Parc de Bercy Wäindrauwe wuessen, net méi deen
eenzege vu Paräis ass.

De Paräisser Baseng ass eng grouss Schichtstufelandschaft. Schlësselfërmeg leien
do d'Schichte vum Mesozoikum a vum Paläogen (fréier Altertiär) anenaner a si vun
der Erosioun zu enger wäitgespaanter Stufelandschaft ausgeschafft ginn, där hir
Stufe sech no bausse riichten. Nëmmen am ëstlechen Deel sinn am Offall vun dëse
Stufe géint d'Saône-Spléck tektonesch Brochlinne méi markant. Dat sinn déi géi
Häng vum Plateau vu Langres an der Côte-d'Or (bis 636 Meter), déi och berühmt
Wäibaugebidder sinn, well si am Reeschiet vun der Leesäit méi laang Sonn hunn,
an doriwwer eraus och nach d'Virdeeler vun der Südexpositioun hunn. Eng gewëssen
Ongläichfërmegkeet besteet doran, datt d'Schichtefolleg am nordëstlechen Deel
méi perfekt ass, wéi am Westen. Déi méi staark Eraushiewung vum Ostfligel huet
och allgemeng méi grouss Héichtenënnerscheeder a méi eng markant Formatioun vun
de Stufe mat sech bruecht. An de Baseng era reecht als bedeitend Stuf déi vun
den eozäne-Kalleker, an där d'Île-de-France, d'Ballungsgebitt vu Paräis, agebett
läit.

Paräis gouf am Joer 1790 Verwaltungssëtz vum Departement Seine (75) an ass
zanter der Neiglidderung vun der Île-de-France am Joer 1968 gläichzäiteg Stad an
Departement. Ofgesi vun der geographescher Glidderung a rive droite, rive gauche
an „Inselen" ass si an arrondissements an a quartiers ënnerdeelt. Déi 20
nummeréiert arrondissements (ofgekierzt Arrdt.) hunn d'Postcode 75001 bis 75020
an duerchzéie Paräis spiralfërmeg vu bannen no baussen. D'Spiral fänkt am
historesche Stadkär un, der Géigend vum Louvre, Palais Royal a Forum des Halles,
a geet am Oste vun der Stad, dem Arrondissement vum Kierfecht Père Lachaise op
en Enn. All Arrondissement huet säin eegene Buergermeeschter (Maire
d'Arrondissement), deen am Buergermeeschteramt vu sengem Bezierk (Mairie de
l'Arrondissement) residéiert. All Bezierk ass sengersäits nach a véier quartiers
agedeelt. D'Arrondissementer vu Paräis sinn:

Paräis läit an der gemässegter Klimazon. D'Joresmëtteltemperatur bedréit 10,6
Grad Celsius an et falen am Duerchschnëtt pro Joer 639 Millimeter Néierschlag.
De wäermste Mount ass de Juli mat an der Moyenne 18,0 Grad Celsius, de keelste
Mount ass de Januar mat an der Moyenne 3,4 Grad Celsius. De meeschten
Néierschlag fält am Juni mat an der Moyenne, am Mannsten Néierschlag fält am
Februar an am Abrëll mat an der Moyenne 45 Millimeter. Zanter 1873 ginn zu
Paräis regelméisseg meteorologesch Miessunge gemaach. Déi déifst Temperatur gouf
den 10. Dezember 1879 mat -23,9 Grad Celsius. Den Hëtzterekord gouf mat 40,4
Grad Celsius den 28. Juli 1947 im Parc Montsouris gemooss.

D'Stad huet sech zanter der Mëtt vum 3. Joerhonnert v. Chr. aus der keltescher
Siidlung Lutuhezi entwéckelt, déi vum Stamm vun de Parisii bewunnt war, an op
der Seine-Insel louch, déi haut Île de la Cité heescht. Deen éischte Bestanddeel
vum Numm staamt vun der keltescher Wuerzel luta, also "Supp/Mouer", sou datt de
ganze keltesch-réimesche Numm Lutetia Parisiorum, also "flaach Supp vun de
Parisier" bedeit. Den Hiwäis op d'Supp goung dunn am Laf vun der Zäit verluer.
No der Eruewerung vun der Siidlung duerch d'Réimer am Joer 52 v. Chr. hunn
d'Parisii hiert Inselfort niddergebrannt an et de Réimer iwwerlooss. Déi hunn
d'Stad als Lutetia erëm opgebaut, se befestegt an och op dat lénkst Seineufer
ausgebreet. Do sinn Thermen, e Forum an en Amphitheater entstanen. D'Stad gouf
am réimesche Räich als Civitas Parisiorum oder Parisia bekannt, blouf awer am
besate Gallien uganks relativ onbedeitend.

Am 5. Joerhonnert ass d'réimesch Herrschaft duerch d'Merowenger op en Enn
gaangen. Am Joer 508 war Paräis d'Haaptstad vum Merowengerräich ënner dem Clovis
I. (466-511) ginn. Duerno gouf si ënner engem vu senge Jongen zum fränkeschen
Deelkinnekräich Paräis. Während der Karolengerherrschaft hunn d'Normannen ëmmer
nees d'Stad iwwerfall. D'Kapetinger hu Paräis nees zur Haaptstad vu Frankräich
gemaach. De Philippe II. Auguste (1165-1223) huet d'Stad befestege gelooss. 1190
gouf eng Mauer um rietsen Ufer vun der Seine gebaut an am Joer 1210 e Wall um
lénksen Ufer. Zu där Zäit gouf et um rietse Seineufer vill Händler. Ausserdeem
huet de Philippe II. de Louvre an Optrag ginn. 1181 ass déi éischt iwwerdaachte
Machthal opgaangen an 1301 ass op der Île de la Cité e Kinnekspalais gebaut
ginn. D'Sorbonne huet sech am Süde vu Paräis aus enger jett méi klenge Schoulen
entwéckelt. De Charles V. (1338-1380) huet um lénkse Seineufer d'Mauer zum
Schutz vun der Stad virun den Englänner erneiere gelooss. 1370 gouf op seng
Veruloossung um rietsen Ufer, wou hat d'Grands boulevards verlafen, och eng
Mauer gebaut ginn. Während dem Honnertjärege Krich war Paräis vu 1420 bis 1436
vun den Englänner besat.

Während de Reliounskricher tëscht 1562 a 1598 ass d'Stad a kathouleschem Besëtz
bliwwen. An der Baartelméisnuecht de 24. August 1572 goufen zu Paräis Dausende
vun Hugenotten higeriicht. Op Uerder vum Louis XIV. (1638-1715) goufe
Stroossebeliichtungen installéiert, d'Waasserversuergung moderniséiert an
d'Spideler Invalides a Salpêtrière gebaut. Hien huet d'Stadmauere vu Paräis
ofdroe gelooss an an hirer Plaz d'Grands boulevards baue gelooss. D'Residenz vum
Kinnek gouf op Versailles verluecht. Paräis ass awer de politeschen Zentrum vu
Frankräich bliwwen, wat op d'héich Bevëlkerungszuel an d'wirtschaftlech Roll am
Land zréckzeféiere war. Wéi am Joer 1789 d'Franséisch Revolutioun ausgebrach
ass, war et d'Bevëlkerung vu Paräis, déi de Wee zu der Ofschafung vun der
Monarchie an zu der Aféierung vun der éischter franséischer Republik fräigemaach
huet. 1844 gouf zu Verdeegeungszwecker do wou hat de Boulevard Périphérique
verleeft, eng nei Stadbefestegung gebaut mat enger Längt vun 39 Kilometer. Si
war mat hire 94 Bastiounen a 16 Forts déi gréisst Befestegungsanlag vun der
Welt.

Paräis war an de Joren 1855, 1867, 1878, 1889, 1900 an 1937 d'Veranstaltungsplaz
vu sechs Weltausstellungen, déi d'kulturell a politesch Bedeitung vun der Stad
ënnerstrach hunn. Nom Néiergang vum Second Empire wéi däitsch Truppen 1871 op
Paräis amarschéiert sinn, koum et zu der Commune vu Paräis, déi sech aus
Aarbechter, Handwierker a Klengbierger zesummegesat huet, géint déi konservativ
provisoresch Regierung vun der Republik. Eng Bléizäit huet Paräis tëscht 1871 an
1914 an der Belle époque erlieft. Un der Gare de Lyon, dem Pont Alexandre III an
de Metrosstatiounen ass de Stil vun där Zäit z'erkennen. 1921 hat Paräis mat
knapps dräi Milliounen déi héchst Awunnerzuel vu senger Geschicht erreecht. De
städtesche Wunnengsbau ass der Nofro net méi nokomm. Während dem Zweete
Weltkrich war d'Stad tëscht 1940 an 1945 vun der däitscher Wehrmacht besat. 1968
koum et zu Studenterevolten a Massestreiken. 2005 koum et zu Onroue vu
Randaléierer an de Faubourge vun der Haaptstad, déi sech lues a lues op d'ganzt
Land ausgebreet hunn. 2015 huet den IS Attentater mat 132 Doudeger verübt.

Ëm déi 80 Prozent vun den Awunner si gedeeft, ronn 75 Prozent bekenne sech zum
kathoulesche Glawen, déi meescht praktizéieren de Laténgesche Ritus,
verschiddener och den armeneschen a ukrainesche Ritus. Den Äerzbëschof vu Paräis
ass fir d'Katholike vun den ëstleche Riten zoustänneg. Zu Paräis gëtt et an de
politesche Grenze vun der Stad 94 kathoulesch Gemengen, des Weidere 15
griichesch- a russesch-orthodox Kierchen, siwe Synagogen fir déi ronn 220.000
Judden an zwou Moscheeë fir déi ronn 50.000 Moslemen, haaptsächlech Sunniten.
Nëmme knapps 12 % vun de Chrëschten an ongeféier 15 % vun de Judde praktizéieren
hire Glawen. D'Regioun Île-de-France ass och en Zentrum vum arabesch-islamesche
Liewen an Europa. Am Laf vum 20. Joerhonnert ass d'Zuel vun de Moslems an der
Metropolregioun op schätzungsweis eng Millioun (10 % vun den Awunner) geklommen.
Besonnesch zanter Ufank vun den 1960er Jore si vill Awanderer aus Nordafrika
(Algerien, Marokko und Tunesien) an d'Banlieue vu Paräis kopmm. D'Spannungen
tëscht de verschiddene Reliounen hunn zanter den 1980er Joren zougeholl. No de
Walerfolleger vum rietsradikale Front National (FN) vum Jean-Marie Le Pen bei de
Kommunalwalen 1983 koum et an der Regioun an a wäiten Deeler vum Land zu enger
Well vu rassistescher Gewalt géint Moslems aus Nordafrika. Besonnesch nodeem den
Noostkonflikt no den Uschléi vum 11. September 2001 zu New York nees opgeflamt
ass, koum et zu weidere rassisteschen an antisemitesche Strofdoten. Dës Fakte
sollen awer op kee Fall iwwerdriwwe ginn. Den Alldag vun de Paräisser ass vun
engem Multikulturalismus geprägt, deen zu enger bemierkenswäerter Spezifizitéit
vun der Stad ginn ass.

De bestännege Réckgank vun der Bevëlkerung an der Antiquitéit an am Mëttelalter
ass op déi vill Kricher, Epidemien an Hongersnéit zréckzeféieren. Sou si souguer
nach am Joer 1832 bei enger Choleraepidemie ronn 20.000 Mënsche gestuerwen.
Eréischt d'Inudstrialiséierung am 19. Joerhonnert huet zu engem staarke Wuesstem
vun der Bevëlkerung gefouert. 1846 hunn zu Paräis ronn eng Millioun Leit
gewunnt, bis 1876 hat sech dës Zuel op 2 Millioune verduebelt. 1921 hat
d'Awunnerzuel vu Paräis mat knapps 3 Milliounen Awunner hiren historeschen
Héichpunkt erreecht. 2009 liewen eppes méi wéi zwou Millioune Leit an der
Haaptstad selwer. Zanter 1954 huet eng 3/4 Millioun Awunner Paräis nees
verlooss. Verschiddener sinn an d'Provënz geplënnert, mä d'Majoritéit an
d'Banlieue. Sou huet sech d'Bevëlkerungszuel vun der Metropolregioun, zu där
nieft Paräis och d'Regioun Île-de-France gehéiert, vu 5,85 Milliounen am Joer
1946 op 11,6 Milliounen am Joer 2005 verduebelt. Den Haaptgrond fir
d'Ofwanderung waren d'Präisser vun de Wunnengen, déi ëmmer méi an d'Luucht
gaange sinn. Mä och d'Dezentraliséierung vu verschidden Industriebrachen an de
Bau vu ville Bürosgebaier hunn eng wichteg Roll fir de Bevëlkerungsverloscht vun
der Haaptstad gespillt. Am Verlaf vum 20. Joerhonnert huet sech Paräis zu enger
multikultureller, kosmopolitescher Stad entwéckelt. Den Haaptdeel vun den
Immigrante kënnt aus Algerien, Portugal a Spuenien. Insgesamt liewen eng 40
verschidden Nationalitéiten zu Paräis (vun Nordafrika iwwer Südamerika bis
Indochina). Déi folgend Iwwersiicht weist d'Awunnerzuele nom jeeweilege
Gebittsstand. Bis 1784 handelt et sech ëm Schätzunge vun den Historiker Jacques
Dupâquier an Alfred Fierro, vun 1790 bis 1999 ëm Resultater vun der
Vollekszielung a fir 2005 ëm eng Berechnung.

Ufank vun den 1960er Jore gouf zu Paräis mat enger groussugeluechter
Stadsanéierung an Entwécklung vum Stadbau ugefaangen. Am ëstlechen a
südëstlechen Deel vun der Haaptstad goufe ganz Véirel renovéiert. An der
Ëmgéigend vun de moderniséierten an neie Garen Gare de Lyon a Gare Montparnasse
sinn nei Staddeeler an Déngschtleeschtungszentren entstanen. Duerch dës Agrëffer
goufen awer och vill historesch Gebaier zerstéiert, wat zu Protester vu villen
Awunner gefouert huet. D'urbanistesch Entwécklung huet zu Véirel a Betonbauweis
gefouert, an Héichhaiser aus Glas a Stol, wouduerch Paräis deenen anere
Grousstied ëmmer méi geglach huet. D'Wunnengen am Zentrum sinn ëmmer méi deier
ginn, an déi méi arm Awunner sinn an d'Banlieue geplënnert, während déi méi
räich sech an der Stad selwer néiergelooss hunn. Och vill Awanderer déi virun
allem aus Nord- a Schwaarzafrika komm sinn, hu sech an de leschte Joerzéngten an
de Bëtongssiidlungen um Bord vun der Stad néiergelooss. A Frankräich gouf iwwer
Joerzéngten d'Awanderung vu Millioune vu Mënschen aus dem aussereuropäesche Raum
gefërdert, ouni d'Folgen z'analyséieren an ze verschaffen. Et kënnt ëmmer nees
zu Gewaltausbréch an der Paräisser Banlieue, wat fir d'Experten en Zeeche fir
d'Roserei vu ville Jugendlecher iwwer de relativen Aarmut, de Rassismus,
d'Perspektivlosegkeet an d'Massenaarbechtslosegkeet ass, déi besonnesch
d'Migranten an den Trabantestied betrëfft.

Zanter dem 18. Mäerz 2001 ass de Bertrand Delanoë vun der Sozialistescher Partei
Buergermeeschter vu Paräis. Den Delanoë war den éischte lénksgeriichte
Politiker, deen an de bis dohin immens konservativen Hôtel de Ville an der Stad
erageplënnert ass. Hie konnt am Staatsrot (163 Memberen) all 92 Stëmme vu senger
rout-grénger Lëscht fir sech gewannen. Deen eenzege Géigekandidat war den ale
Buergermeeschter Jean Tiberi, deen nëmmen 12 Stëmme krut. Paräis gouf bisewell
traditionell vun der gaullistescher RPR-Partei beherrscht; de konservative
Staatspresident Jacques Chirac war vun 1977 bis 1995 selwer Buergermeeschter vun
der Haaptstad. Déi riets Parteie waren awer zerstridden an d'Kommunalwalen
eragaangen, an hu sou hir Chance op eng Victoire verklengert. Den éischte
Buergermeeschter vun der Haaptstad, de Jean-Sylvain Bailly, gouf de 15. Juli
1789 vun der Paräisser Selbstverwaltung agesat. Well d'Commune un der
diktatorescher Schreckensherrschaft (Terreur) bedeelegt war, gouf si 1794 vun 12
getrennten an dezentraliséierte Gemengeverwaltungen ersat. De Staat huet
d'Kontroll iwwer d'Stad iwwerhol, an huet d'Amt vum Präfekt vun der Seine
(Préfet de la Seine) geschaaft. Während der Biergerlecher Revolutioun vun 1848
an der Commune vu Paräis vun 1870/1871 huet fir e puer Méint e Buergermeeschter
d'Soen iwwer d'Stad gehat. Den 20. Mäerz 1977 gouf de Jacques Chirac den éischte
fräi gewielte Buergermeeschter vu Paräis. D'Haaptstad, déi bis elo ënner engem
Präfekt stoung, dee vun der Regierung ernannt gi war, krut deselwechte Status
wéi all aner Gemengen a Frankräich. Eng Ausnam ass awer d'Police, déi weiderhin
dem Policepräfekt ënnersteet. E Gesetz vun 1982 huet d'Rotsversammlunge vun den
Arrondissements etabléiert, déi haaptsächlech berotschloe sollen, a begrenzt
Befugnisser hunn. De Gemengerot (Conseil de Paris) an de Buergermeeschter (Maire
de Paris) gi fir jeeweils sechs Joer gewielt. Déi nächst Gemengewale si fir 2007
festgesat. Buergermeeschter vu Paräis waren: Jean-Sylvain Bailly (15. Juli
1789-18. November 1791), Jérôme Pétion (18. November 1791-15. Oktober 1792),
Philibert Borie (7. Juli 1792-13. Juli 1792), René Boucher (15. Oktober 1792-2.
Dezember 1792), Nicolas Chambon (8. Dezember 1792-2. Februar 1793), Jean-Nicolas
Pache (14. Februar 1793-10. Mee 1794), Jean-Baptiste Fleuriot-Lescot (10. Mee
1794-17. Juli 1794), Louis-Antoine Garnier-Pages (24. Februar 1848-5. Mäerz
1848), Armand Marrast (9. Mäerz 1848-19. Juli 1848), Étienne Arago (4. September
1870-15. November 1870), Jules Ferry (15. November 1870-5. Juni 1871), Jacques
Chirac (20. Mäerz 1977-16. Mee 1995), Jean Tiberi (22. Mee 1995-24. Mäerz 2001),
Bertrand Delanoë (25. Mäerz 2001-5. Abrëll 2014) an Anne Hidalgo (5. Abrêll
2014-haut).

D'franséisch Haaptstad huet eng grouss Zuel vu kuckeswäerte kierchlechen a
weltleche Bauwierker, Stroossen, Plazen a Parken, eng ronn 160 Muséeën, 200
Konschtgalerien, zirka 100 Theater, iwwer 650 Kinoen a méi wéi 10.000
Restaurantsen. D'Offer vu kulturelle Veranstaltungen, Musek- a Filmfestivaler,
Ausstellungen, Concerten, Moudedéfiléën a sportleche Kompetitiounen ass
räichhalteg. D'Schlassanlag zu Fontainebleau gouf 1979, d'Schlass vu Versailles
1981 an d'Uferpromenad vun der Seine zu Paräis an d'UNESCO-Lëscht vun der
Weltkulturierfschaft opgeholl. Kuckt och: Kuckeswäertes zu Paräis, Adelspalaisen
zu Paräis

Bedéngt duerch d'Traditioun vum Zentralismus a Frankräich hunn déi wichtegst
Theater- a Ballettsensembele vum Land hire Sëtz zu Paräis. De Programm ass mat
vill Ofwiesslung a kann an engem vun de Veranstaltungskalennere wéi Pariscope
oder Officiel des Spectacles nogekuckt ginn, déi een op all Zeitungskiosk fënnt.
Staark reduzéiert Theaterkaarte kann een all Dag vun 13.00 Auer u fir
d'Virstellunge vum selwechten Owend an de speziellen Theaterkioske virun der
Gare Montparnasse an der Kierch Madeleine kréien.   Méi Informatioun doriwwer am
Artikel: Paräisser Theater

Zu Paräis gëtt et eng ronn 160 Muséeën zu de verschiddensten Themen. Zu de
bekanntsten zielen natierlech de Louvre, deen 1793 opgaangen ass, an de Musée
d'Orsay fir zäitgenëssesch Konscht an Impressionismus.   Méi Informatioun
doriwwer am Artikel: Paräisser Muséeën

Zu Paräis gëtt et eng jett kuckeswäert Plazen a Stroossen. Éischt urbanistesch
relevant Moossname goufen zu Paräis um Ufank vum 17. Joerhonnert vum Kinnek
Henri IV. getraff, wéi zwou vun den am Ganze fënnef sougenannte "Places royales"
gebaut goufen. Op der Place de la Concorde fänkt d'Prunk- a Paradestrooss Avenue
des Champs-Élysées un, eng vun de groussen a berühmte "Weltstroossen".   Méi
Informatioun doriwwer am Artikel: Paräisser Plazen a Stroossen

Déi eelst Bauwierker vun der Stad Paräis stinn am Quartier Latin op der
Montagne-Sainte-Geneviève, wou sech zanter 52 v. Chr. Réimer néiergelooss hunn.
Nom Ënnergang vum Réimesche Räich si virun allem Sakralbauten entstanen.

Déi eelst Deeler vum Palais de la Cité - dorënner d'Sainte-Chapelle - déi nach
erhale sinn, goufen am 13. Joerhonnert ënner dem Louis IX. gebaut. De Louvre wéi
mir en haut kennen ass d'Resultat vu ville Baucampagnen ënner ville verschiddene
Kinneken, eng Mëschung aus Mëttelalter, Renaissance, Barock a Second Empire. Aus
der zweeter Hallschent vum 15. an dem 16. Joerhonnert komme vill interessant
Hôtels, Stadpalaisen, wéi zum Beispill den Hôtel de Sens (1475-1507) och nach
den Hôtel Carnavalet dee 1548 ugefaange gouf.

De Palais du Luxembourg gouf am 1615 vum Maria vu Medici als Landschlass
baussent den deemolege Stadmaueren an Optrag ginn. De Palais-Royal, nërdlech vum
Louvre, gouf vu 1627 bis 1629 fir de Richelieu gebaut. De Panthéon gouf tëscht
1764 a 1790 als Klouschterkierch fir d'Benediktiner baue gelooss.

Den Arc de Triomphe op der Place de l'Étoile gouf nach ënner dem Napoléon 1806
an Optrag ginn, mä war eréischt am Joer 1836 fäerdeggebaut. Zanter der Mëtt vum
19. Joerhonnert huet sech d'Stad an eng prestigräich modern Metropol verwandelt.
Als Kréinung vun dëser Epoch zielt d'Opéra Garnier (1861 - 1875). D'Wouerzeeche
vun der Stad ass den Eiffelturm (324,8 Meter héich mat der Antenn) vun 1889,
deen eigentlech nëmmen temporär fir d'Weltausstellung do stoë sollt. An der
zweeter Hallschent vum 20. Joerhonnert koum et duerch d'grands projets zu ville
Bauteprojeten an der ganzer Stad. E perséinleche Prestigeobjet aus der éischter
Amtsperiod vum François Mitterand ass d'Opéra Bastille (1983 - 1989). D'Grande
Arche vum Johan Otto von Spreckelsen, e Kubus deen an der Mëtt op ass, steet am
Défense-Véirel a gouf 1989 ageweit.   Méi Informatioun doriwwer am Artikel:
Paräisser Bauwierker

Déi fréier Abteikierch Saint-Germain des Prés um Boulevard Saint-Germain (6.
Arrdt.) erënnert dodrun, datt de fränkesche Kinnek Childebert I. aus dem
Geschlecht vun de Merowenger, e Jong vum Clovis I. hei am Joer 557 eng Abtei
gegrënnt huet, déi méi spéit eng grouss Bedeitung krut. D'Kathedral Notre Dame
de Paris op der Île de la Cité (4. Arrdt.) ass eng vun de fréiste gotesche
Kathedrale vu Frankräich. Si ass der Maria, der Mamm Jesu, geweit. D'Kierch
Saint Germain-l'Auxerrois nieft dem Louvre (1. Arrdt.) staamt an hire Grondzich
nach aus der Zäit vun der Romanik am 12. Joerhonnert. D'Parkierch Saint-Sulpice
südlech vum Boulevard Saint-Germain (6. Arrdt.) ass dem hellege Sulpicius II. vu
Bourges geweit. D'Palaiskapell Sainte-Chapelle am Palais de la Cité (1. Arrdt.)
net wäit vun der Kathedral ewech gouf vum Saint Louis an den 1240er Jore baue
gelooss, fir wäertvoll Reliquien opzehuelen. Den Dôme des Invalides gouf tëscht
1670 a 1691 vum Jules Hardouin-Mansart um lénksen Ufer vun der Seine gebaut (7.
Arrdt.). Dës prächteg kinneklech Kuppelkierch ass, sou wéi d'Zaldotekierch
Saint-Louis des Invalides en Deel vum Hôtel des Invalides. De Bau vun der Kierch
La Madeleine nërdlech vun der Place de la Concorde (8. Arrdt.) huet 1764 nom
Entworf vum Architekt Pierre Contant ugefaangen an huet am Dezember 1791 opgrond
vun der Franséischer Revolutioun missen agestallt ginn. D'Aarbechte goufe vum
Architekt Jacques-Marie Huvé (1783-1852) nees opgeholl an am Joer 1842
ofgeschloss D'Basilique du Sacré-Cœur ass eng réimesch-kathoulesch
Wallfaartskierch um Hiwwel vu Montmartre an ass den zweethéchste Punkt vun der
Stad nom Eiffeltuerm.   Méi Informatioun doriwwer am Artikel: Paräisser reliéis
Gebaier

Op den éischte Bléck mécht Paräis den Androck vun enger grénger Stad. Un de
Stroosse stinn eng Ronn 89.000 Beem. D'Gaardebauamt Direction des Parcs, Jardins
et Espaces Verts de Paris këmmert sech an der Stad selwer ëm déi 2.437 Hektar
Gréngflächen, zu deenen ausser de béide grousse Stadbëscher Bois de Vincennes
(995 Hektar) a Bois de Boulogne (846 Hektar) och déi 14 Kierfechter zielen (92
Hektar), d'Gaardebauschoul Ecole Horticulture Du Breuil (22 Hektar) an de
Gaardebauzentrum Centre Horticole Auteuil-Longchamps (8,5 Hektar), an deem
Blummen a Sträicher geziicht ginn. D'Stad Paräis huet doriwwereraus nach 6
weider Kierfechter, de Bësch Beauregard bei La-Celle-Saint-Cloud an
d'Blummeproduktiounsplazen zu Rungis, Fresnes an Achères (477 Hektar). Nieft de
Flächen, ëm déi sech d'Stad këmmert, stinn den Awunner an Touriste vu Paräis och
nach siwe Gäert a Parken zur Verfügung, déi vum Stat ënnerhale ginn (118
Hektar).   Méi Informatioun doriwwer am Artikel: Parken a Gäert zu Paräis

Zu La Défense, engem Büros- a Geschäftsvéirel, leeft no Westen de Paräisser Axe
historique weider bis bei déi sougenannt Grande Arche. De Kubus, deen 110 Meter
héich ass, ass en Entworf vum Architekt Johan Otto von Spreckelsen dee vum Paul
Andreu ausgefouert gouf. D'Gebai ass de Sëtz vum franséischen Handels- an
Transportministär. D'Schlass vu Fontainebleau an der Uertschaft mam selwechten
Numm läit 65 Kilometer südlech vu Paräis, a gouf am 16. Joerhonnert ënner de
Kinneke François I. an Henri II. baue gelooss. Den Architekt war de Philibert
Delorme (1510–1570). D'Schlass vu Versailles, wat westlech vu Paräis an der Stad
Versailles steet, war d'Virbild fir vill europäesch Kinneksschlässer. Fir
d'Erweiderung vum Juegdschlass vum Louis XIII. huet de Louis XIV. 1661 den
Architekt Le Vau, de Moler Le Brun an de Gaardenarchitekt Le Nôtre komme
gelooss. D'Basilika Saint-Denis ass eng fréier Abteikierch an der Stad
Saint-Denis nërdlech vu Paräis. Do goufen zanter dem 10. Joerhonnert quasi all
franséisch Monarche begruewen. D'Kierch huet zanter 1966 de Status vun enger
Kathedral. Den Disneyland Resort Paris (kuerz och Eurodisney genannt) an der
Stad Marne-la-Vallée, ëm déi 30 Kilometer ëstlech vu Paräis, ass mat 1943 Hektar
e grousse Fräizäitkomplex.

Zu Paräis gëtt et eng Partie sportlech Groussevenementer: hei ass d'Arrivée vum
Tour de France am Vëlossport, hei gëtt e Marathon gelaf, d'French Open am Tennis
gespillt, an de Prix de l'Arc de Triomphe am Päerdssport iwwerreecht. Ausserdeem
ginn de Meeting Gaz de France (Liichtathletik), d'Trophée Lalique
(Äiskonschtlaf) an de Sechs-Natiounen-Tournoi am Rugby organiséiert. De Stade de
France steet zu Saint-Denis, nërdlech vu Paräis. De Foussball- an
Nationalstadion fir 80.000 Spectateure gouf fir d'Foussball-Weltmeeschterschaft
1998 a Frankräich gebaut. D'franséisch Foussballsequipe an
d'Rugby-Nationalmannschaft spillen hir Heemspiller am Stade de France. Am Parc
des Princes fannen 49.000 Spectateuren eng Plaz, an hei gi meeschtens d'Matcher
tëscht de Lokalmannschaften ausgedroen. De Stadion gëtt haaptsächlech vum
Foussballklub Paris Saint-Germain benotzt. Zanter dem Bau vum Stade de France
huet de Parc des Princes u Bedeitung verluer, zielt awer weiderhin zu de
modernste Stadie vun Europa. Den Hippodrom vu Longchamp ass déi wichtegst
Infrastruktur fir Päerdssport zu Paräis. Den haitegen Hippodrom gouf 1857 op de
Mauere vun der Abtei vu Longchamp gebaut, déi am Kader vun der Franséischer
Revolutioun zerstéiert gi war.

Paräis ass natierlech och bekannt duerch déi vill Geschäfter, déi et hei ginn.
Zu de bekanntste Geschäfter zielen d'Galeries Lafayette. Déi grouss Zentralhal
mat hirer Glaskuppel ass e Baumonument. Nëmmen e puer Meter weider fënnt een
d'Geschäft Au Printemps. Op der Rive Gauche ass och d'Luxusgeschäft Le Bon
Marché ze fannen, wat mat senger „Grande Épicerie de Paris“ och Liewensmëttel
aus aller Welt ze bidden huet. Net wäit ewech vun der Opéra Bastille läit de
Maart Marché d'Aligre, deen all Dag ausser Méindes op huet. Gezei an och
Konschtgéigestänn kann een um Floumaart Puces de la Porte de Montreuil fannen.
Weider Mäert sinn de Marché de la Porte Vanves an de Puces de
Saint-Ouen-Clignancourt. D'Geschäft Le Louvre des Antiquaires beim Palais Royal
zielt zu de gréissten a bekanntsten Antiquitéitegeschäfter vu Paräis. A ronn 250
Raim op dräi Stäck fënnt ee Miwwelen, Biller, Teppecher, Spillsaachen, awer och
Aueren a Bijouen. E weidert grousst Akafszentrum ass Les Halles, wou een nieft
Geschäfter och Restauranten an e Kino fanne kann. Eng grouss a bekannt
Geschäftsstrooss ass d'Rue de Rivoli.

Paräis kann op eng laang an erfollegräich Filmgeschicht zréckkucken.   Méi
Informatioun doriwwer am Artikel: Film zu Paräis

Paräis ass de wichtegste Wirtschaftszentrum vu Frankräich. An der
Metropolregioun Paräis hu sech ongeféier e Véirel vun de Produktiounsbetriber
vum Land néiergelooss. Duerch de grousse Maart, deen d'Stad selwer bitt, huet si
schonn ëmmer Hiersteller vu Konsumartikelen ugezunn. Paräis ass bekannt fir
d'Produktioun vu Luxusgéigestänn (Haute Couture a Bijouen). Zu de wichtegste
Produite vun der Stad zielen och chemesch Produiten, elektresch Apparater,
Autoen a Maschinnen. Traditionell ass d'Wirtschaftspolitik duerch déi staark
staatlech Agrëffer beaflosst. Hei spillt déi historesch Roll vum Merkantilismus
– besonnesch dem Colbertismus – eng Roll. D'reguléiert Vollekswirtschaft gouf an
de leschte Joren awer ëmmer méi privatiséiert. D'Schlësselindustrien, besonnesch
d'Energiewirtschaft, stinn awer nach ënner staatlecher Kontroll. Bal all grouss
Déngschtleeschtungsentreprise vu Frankräich, besonnesch Banken a Firme vum
Finanzwiesen, hunn hire Sëtz zu Paräis. Zanter den 1990er Jore gouf ausserdeem
versicht, multinational Konzerner op Paräis ze kréien. D'Stad ass haut eng vun
de wichtegsten Handelsmetropole vun Europa. E wichtege Virdeel vun der Stad ass,
datt si matzen an enger vun de fruuchtbarsten Argrarlandschaften an Europa läit.
D'Landwirtschaft war schonn a fréiere Joerhonnerten d'Wirtschaftsgrondlag vun
der Regioun an huet d'Versuergung vun der Stadbevëlkerung geséchert.
D'Haaptstadregioun produzéiert duerch déi staark Konzentratioun vun nationalen
an internationalen Entreprisen ongeféier en Drëttel vum BIP vum Land. Ee Problem
ass de Chômage. Zanter dem Ufank vun den 1990er Joren huet Paräis ronn eng
véirels Millioun Aarbechtsplaze verluer. E Grond ass den Ofbau vun
Aarbechtsplazen an der Industrie an d'Verlagerung vun de wirtschaftlechen
Aktivitéiten an d'Nopeschgemenge wéi z. B. d'Geschäftsvéirel La Défense.

Paräis ass iwwer e Netz vun Autobunnen a Schnellstroosse mam ganze Land
verbonnen. Eng wichteg Roll spillt heibäi de Boulevard périphérique. Déi
aachtspureg Autobunn leet de Verkéier ronderëm Paräis an an d'Stad eran. Bal all
wichteg franséisch Autobunne lafen op Paräis zou a kommen aus alle Richtungen op
de Boulevard périphérique: d'A 1 aus Lille, d'A 4 aus Reims, d'A 5 aus Dijon,
d'A 6 aus Lyon, d'A 77 aus Nevers, d'A 10 aus Orléans, d'A 13 aus Rouen an d'A
16 aus Amiens. Paräis huet den zweetgréisste Bannenhafen an Europa an ass e
wichtege Knuet am Eisebunnsnetz vu Frankräich. E bësse baussent der Stad gëtt et
dräi international Fluchhäfen. 48,3 Millioune Passagéier hunn am Joer 2003 de
Fluchhafe „Charles de Gaulle“ passéiert – dëst war déi drëtthéchst Zuel vun alle
Fluchhäfen an Europa. Mat 23,1 Millioune Passagéiert war den Orly op néngter
Plaz. Den drëtte Fluchhafen ass de Paris-Beauvais. Zu de wichtegsten
Eisebunnsstrecken zielen d'Verbindunge mat de Stied Marseille, Lyon, Bordeaux,
Toulouse, Stroossbuerg a Rennes, déi zum Deel mat TGV-Zich befuer ginn. Zu de
groussen europäesche Verbindungen zielen d'Strecke vum Eurostar op London a vum
Thalys op Köln an Amsterdam iwwer Bréissel. Déi grouss Gare sinn d'Gare
d'Austerlitz, Gare de l'Est, Gare de Lyon, Gare Montparnasse, Gare du Nord a
Gare Saint-Lazare. Fir Wuere gëtt d'Gare Le Bourget benotzt.

De Verkéier an der Stad selwer leeft gréisstendeels iwwer de Metro. De Paräisser
Metro ass no London (1863), Glasgow a Budapest (1896) déi véierteelst U-Bahn an
Europa. Déi éischt Metroslinn ass den 19. Juli 1900 opgaangen. D'Paräisser
U-Bahnnetz besteet aus 14 Linnen an ass mat 212,5 Kilometer eent vun de
gréissten Netzer vun der Welt. De Metro gëtt dagdeeglech vu bal 5 Millioune
Mënsche benotzt. Um Metrosnetz hänken d'Expressbunne vum RER, déi Paräis mat de
Faubourge verbannen. Den 21. November 1853 sinn zu Paräis déi éischt
Päerdstramme gefuer, et waren déi éischt an Europa. Mat der Elektrifizéierung
vum Tramsnetz gouf de 6. November 1881 ugefaangen. De Betrib gouf de 14. August
1938 agestallt. No 54 Joer Ënnerbriechung fiert zanter dem 6. Juli 1992 nees en
Tram duerch d'Banlieue. Zanter dem 16. Dezember 2006 fiert den Tram och nees zu
Paräis selwer. Paräis huet och e grousst Netz vu Buslinnen, souwéi speziell
Nuetsbusser (Noctambus).   Méi Informatioun doriwwer an den Artikelen Paräisser
Metro; Réseau Express Régional an Paräisser Tram

D'Géigesätz tëscht Paräis an dem Rescht vum Land gi virun allem an der Bildung
däitlech. Déi wichtegst Schoulen an Infrastrukture stinn zu Paräis. 1257 gouf
d'Sorbonne gegrënnt, an ass domat déi eelst Universitéit a Frankräich. Aus enger
Fakultéit fir Theologie ass d'Sorbonne zu enger vun de renomméiersten
Universitéite vun hirer Zäit ginn. Am Joer 1968 gouf d'Universitéit duerch eng
Reform an 13 onofhängeg Deeler opgespléckt, wouvu fënnef haut baussent Paräis
leien.   Méi Informatioun doriwwer am Artikel: Sorbonne D'Académie française ass
eng vun den eelsten Institutioune vu Frankräich, an déi mam gréisste Prestige.
Si ass zanter 1801 am Collège des Quatre Nations vis-à-vis vum Louvre ze fannen;
do wunnt och de Secrétaire perpétuel, dee säin Amt op Liewenszäit kritt.   Méi
Informatioun doriwwer am Artikel: Académie française Weider héich
Bildungsariichtunge sinn de Collège de France (1530), d'École polytechnique
(1794), den Institut Catholique (1875) an d'École du Louvre (1882). Vun de ville
Bibliothéiken zu Paräis ass d'Franséisch Nationalbibliothéik (fr.: Bibliothèque
Nationale de France) déi gréisst. Dat haitegt Gebai gouf 1990 ugefaangen, an ass
den 20. Dezember 1996 opgaangen.

Éierebierger vu Paräis sinn ënner anerem de Moler a Graphiker Pablo Picasso
(zanter 1971), d'Ingrid Betancourt, den US-amerikanesche Journalist Mumia
Abu-Jamal (zanter 2003) souwéi d'Politikerin Aung San Suu Kyi (zanter 2004).

Paräis war de Gebuertsuert vu ville bekannte Perséinlechkeeten. Dozou zielen
ënner anerem de Komponist Georges Bizet, d'Chansonsängerin Edith Piaf, de Moler
François Boucher, de Pierre de Coubertin, de Serge Gainsbourg, den Architekt
Charles Garnier, de Präfekt Georges-Eugène Haussmann, de Schauspiller a
Regisseur Mathieu Kassovitz, d'Schauspillerin Sophie Marceau an d'Sängerin a
Schauspillerin Caterina Valente.

Zu de Perséinlechkeeten, déi zu Paräis gewierkt hunn, gehéieren ënner anerem de
Schrëftsteller Honoré de Balzac, de Komponist Frédéric Chopin, d'Schauspillerin
Marlene Dietrich, den Ingenieur Gustave Eiffel, de Schrëftsteller Heinrich
Heine, de Sänger Jim Morrison (The Doors), de Komponist Jacques Offenbach an de
Literat Oscar Wilde.



https://lb.wikipedia.org/wiki/Spuenien

Spuenien (sp.: España) ass e Staat an Europa op der iberescher Hallefinsel.
D'Haaptstad vu Spuenien ass Madrid.

Ëm 1.100 v. Chr. hunn d'Phönizier verschidden Handelsnéierloossungen op der Küst
gegrënnt. Ab 200 v. Chr. ass d'Land un d'Réimer gaangen, déi et 600 Joer laang
an hirem Besëtz haten. Am Joer 711 koumen d'Araber iwwer Gibraltar an d'Land. No
nëmmen zwee Joer hate si bal déi ganz iberesch Hallefinsel eruewert, ausser
Asturien, dat sech erfollegräich verdeegegt hat. Spuenien huet zu der Zäit nach
Al-Andalus geheescht. 756 gouf den Emirat vu Córdoba gegrënnt.

Eréischt 1492 ass déi vollstänneg Reconquista gelongen, D'Zréckeruewerung duerch
d'Chrëschten. Domat huet och d'Verdreiwung vun de Muslimen an de Judden
ugefaangen.

Datselwecht Joer huet de Christoph Kolumbus Amerika entdeckt an domat den Ufank
fir spuenesch Virherrschaft um Mier agelaut. Duerch d'Bestietnes vum Isabella vu
Kastilien an dem Ferdinand vun Aragón gouf am Joer 1469 eng nei Epoch ageleedt.

Ufank vum 16. Joerhonnert koum déi spuenesch Kroun an de Besëtz vun den
Habsburger, et war den Optakt zu engem Welträich.

1588 hunn d'Englänner déi spuenesch Armada vernicht an 1700 geet déi Habsburger
Dynastie mam Doud vum Karl II. op en Enn. No den Habsburger koumen d'Bourbonen
un d'Muecht bis dem Napoléon Bonaparte seng Truppen a Spuenien agefall sinn. Dee
6-järegen Onofhängegkeetskrich deen duerno zustane koum, hat ganz schlëmm
Konsequenze fir déi spuenesch Economie.

No der napoleonescher Invasioun gouf de Josef Bonaparte op den Troun beruff.
Duerch de staarke Widderstand vun der spuenescher Populatioun koum et nees zu
engem Muechtwiessel an d'Bourbonen hunn de Fernando VII. op den Thoun gesat.

1873 gouf déi éischt Republik proklaméiert, mä duerch e militäresche Putsch 1875
gouf d'Monarchie erëm hiergestallt. Den Alfonso XII. an duerno säi Jong den
Alfonso XIII. goufe Kinnek vu Spuenien.

Am Ufank vum 19. Joerhonnert hu sech déi latäinamerikanesch Kolonien vum
Mammeland geléist.

De faschistesche Generol Francisco Franco huet 1936 d'Muecht mat engem Putsch u
sech gerappt an e Biergerkrich ausgeléist. No senger Viktoire am Joer 1939, gouf
Spuenien politesch isoléiert. Am Ufank vum Koreakrich huet de Kale Krich säin
Héichpunkt erreecht an Amerika interesséiert sech fir Spuenien, wéinst sengem
strategesche Wäert.

1953 hu béid Länner de Pakt vu Madrid ënnerschriwwen, mat dem economesch an
aussepolitesch Hëllef versprach gouf. US-Militärbase ginn a Spuenien agericht.
Duerch d'Ënnerstëtzung vun den USA trëtt 1955 Spuenien der UNO bäi a mécht
senger internationaler Isoléierung domat en Enn.

1975 ass de Franco gestuerwen an de Kinnek Juan Carlos gouf Chef vum Land. Zwee
Joer duerno goufen déi éischt fräi Wale säit méi wéi 40 Joer ofgehalen.

Spuenien ass e Staat am Südweste vun Europa, läit op der iberescher Hallefinsel
an huet eng Fläch vun 504.782 km². Am Nordoste grenzt et u Frankräich an Andorra
am Westen u Portugal an am Süden u Gibraltar. Zu Spuenien gehéieren ausserdeem
nach d'Balearen an d'Kanaresch Inselen.

Zu Spuenien gehéieren nach a Frankräich d'Exklav Llívia an d'Inselen Islas
Chafarinas, Peñón de Vélez de la Gomera, Alhucemas, Alborán an d'Islas
Columbretes, déi virun der marokkanescher Küst leien. D'Zougehéieregkeet vun der
Péiterséileginsel ass tëscht Marokko a Spuenien net gekläert.

Spuenien huet vill Bierger. De Kär vun der iberescher Hallefinsel bilden zwou
Héichflächen (Mesetas). Si huelen zesummen zwee Drëttel vun der Gesamtfläch an.
Et sinn d'Meseta vun Al-Kastilien/Léon déi 800 m héich ass an d'Mesata vun
Nei-Kastilien mat Extremadura a La Mancha déi 200 m héich ass. D'Kastilesch
Bierger deelen d'Héichfläch, déi vu sëlleche Bierger ëmginn ass: dem
Kantabrische Bierger an de Pyrenäen am Norden an der Sierra Morena am Süden. Am
Süden erstreckt sech déi andalusesch Déiffläch.

D'Originne vun der spuenescher Sprooch kommen aus dem Latäin. A Spuenien gëtt
Spuenesch (Kastillesch), Katalanesch, Galizesch a Baskesch geschwat. Spuenesch
ass déi offiziell Sprooch a ganz Spuenien, während déi aner dräi just an de
jeeweilegen autonome Gebidder offiziell Sprooch sinn. Leonesesch an Aragonesesch
gëtt och a Spuenien geschwat, mä si sinn net als offiziell Sprooch unerkannt. Zu
Valencia an op de Balearen ginn och nach Ofwandlunge vum Katalanesche geschwat:
Valencianesch an Mallorquinesch.

Bis an de 60er Jore war Spuenien gréisstendeels en Agrarland.
D'Industrialiséierung huet vill economesch Problemer matsechbruecht, soudatt de
Chômage bei 20 % läit. Den Undeel vun der Landwirtschaft um Bruttoinlandprodukt
läit bei 4 %, de vun der Industrie bei 34 %. Den Déngschtleeschtungssecteur ass
dee gréisste mat iwwer 60 %.

E wichtege Faktor ass den Tourismus, deem säin Zouwuess all Joer ëm 10 % klëmmt.

Zanter der Konstitutioun vun 1978 ass Spuenien eng parlamentaresch Monarchie.
Säi Gouvernement huet awer méi d'Form vun enger Republik wéi vun enger
Monarchie. Déi konstitutionell Organer sinn:

A Spuenien gëtt et méi wéi 400 verschidde Gebidder déi ënner Naturschutz stinn.
Si hunn am Ganzen eng Fläch vun iwwer zwou an eng hallef Millioun Hektar, déi
déi wichtegst Ökosystemer vun der Iberescher Hallefinsel an den Inselen
zesummefaassen.

Duerch déi ongëschteg landwirtschaftlech Bedéngungen ass et ganz schwéier déi
noutwendeg Infrastrukturen duerch ganzt Land anstänneg ze bauen. Persounen- a
Giddertransport ginn haaptsächlech iwwer d'Stroosennetz gemaach. Déi privat an
déi staatlech Eisebunngesellschafte sinn net an der Lag den Transport
uerdentlech ze garantéieren. Duerch den Tourismus si vill international
Fluchhäfe laanscht d'Küst entstanen, wou och ganz wichteg Häfe sinn (Barcelona,
Gijón, …).



https://lb.wikipedia.org/wiki/Esch-Uelzecht

D'Stad Esch-Uelzecht ass eng vun den 105 Gemengen am Groussherzogtum Lëtzebuerg
a Chef-lieu vum Kanton mam selwechten Numm. Et gëtt keng aner Uertschaften an
der Gemeng. Mat 33.939 Awunner (1.1.2016) ass Esch déi zweetgréisst Stad vum
Land.

Laang en einfacht Bauerendierfchen, am Dall vun der Uelzecht, huet Esch mat der
Entdeckung vun der Minett (ëm 1870), an der domat verbonnener Entwécklung vun de
Minièren, der Eisen- a Stolindustrie, bannent e puer Joerzéngte seng Populatioun
verzéngfacht. D'Strukturkris an deem Secteur, déi Mëtt der 1970er Joren
ausgebrach ass, huet et mat sech bruecht, datt no an no all Minièren an e
groussen Deel vun de Schmelzen zougemaach hunn.

Déi doduerch entstanen Industriebrooche sinn zum Deel am Gaang, nei bebaut ze
ginn. Sou ginn a goufen zanter 2005 op Belval  nei administrativ, kulturell an
edukativ Gebaier, mä och Wunnengen, Büroen a Geschäfter gebaut.

Schonn zanter der Eisenzäit, virun iwwer 2.500 Joer, gouf um Territoire vun der
haiteger Gemeng Esch Boun- a Wisenäerz veschafft; um Flouer 'Op der Gläicht', e
Plateau tëscht Esch a Rëmeleng, goufen 2003-2006 bei archeologeschen
Ausgruewungen Reschter vun Iewen, Schlaken, Neel a soss paleometallurgesch Zeie
fonnt. Och d'Kelten hunn sou do Eise gemaach. Nom Enn vun der Réimerzäit an der
Vëlkerwanderung ass d'Wëssen dovu verluer gaangen.

Den 12. Abrëll 1128 ass Esch fir d'éischt Kéier, ënner dem Numm "Asch", an enger
Bulle vum Poopst Honorius II. ernimmt ginn. De Jang de Blannen huet hir de 16.
Mee 1328 den Titel "Fräi Stad" iwwerdroen.

Am Laf vun de Joerhonnerte gouf Esch ëmmer nees vu friemen Truppen iwwerfall, an
dacks staark zerstéiert. 1677, op Uerder vum Louis XIV., hunn d'Stadmauere misse
geschleeft ginn. Am Juli 1830 huet Esch dann och nach säin Titel Stad verluer.
Mä net laang duerno, den 12. Oktober 1841, gouf se duerch eng
kinneklech-groussherzoglech Veruerdnung zum Chef-lieu vum neie Kanton Esch
ernannt.

An der zweeter Hallschent vum 19. Joerhonnert ass et mat der industrieller
Entwécklung ëmmer méi schëtzeg virugaangen. Fir d'éischt am Tagebau, duerno och
a Galerien, gouf d'Minett ofgebaut, an an de Schmelzen, déi wéi Champignonen aus
dem Buedem geschoss koumen, verschafft. Mat den neien Aarbechtsplazen ass och
d'Populatioun vun Esch rasant an d'Luucht gaangen. D'Aarbechter koumen am Ufank
aus anere Géigende vum Land, virun allem dem Éislek, mä scho fréi hu missen
Aarbechtskräfte vu soss hier erbäigeruff ginn, aus den Nopeschlänner, mä och aus
Polen an Italien. Esch huet sech dann och iwwer säin historesche Stadkär (den
haitege Quartier Al Esch) eraus ausgebreet: Ronderëm d'Schmelzen (Metze Schmelz,
Brasseurs Schmelz) sinn nei Stroossen a Wunnengen entstanen (Quartiere Grenz an
Neiduerf 1872, Hiel 1894-1904).

Den 31. August 1876 gouf, duerch Gesetz vum 6. Juli 1876, d'Uertschaft
Schëffleng vun der Gemeng Esch-Uelzecht ofgetrennt fir déi eegestänneg Gemeng
Schëffleng ze schafen.

Den 29. Mee 1906, huet de Grand-Duc Guillaume fir d'zweet Kéier Esch-Uelzecht
zur Stad ernannt (Gesetz vum 29. Mee 1906). Esch hat do 13.000 Awunner.

Tëscht 1909 an 1913 gouf eng nei Schmelz am Westen opgeriicht:
d'Adolf-Emil-Schmelz op Belval. Dofir hu missen 91 Hektar Bësch (Clair-Chêne)
ëmgehae ginn. Nei Aarbechterwunninge gi ronderëm gebaut: am Quartier Uecht an
d'Cité Welter.

Vun 1910 u gouf de Quartier Brill urbaniséiert. Vill Immigranten aus Italien
hunn do hiert Doheem fonnt. D'Uelzecht gouf iwwerdeckelt, an d'Uelzechtstrooss
mat hiren Niewestroosse gouf zum neie Mëttelpunkt vun der Stad.

Am Éischte Weltkrich war zu Esch e puer Méint d'Generalquartéier vum däitschen
Ierfprënz Wilhelm von Preußen, a gouf souzesoen an e Krichslazarett
transforméiert. D'Schmelzen hunn déi Zäit net oder net vill produzéiert. Vill
auslännesch Aarbechter sinn nees an hir Heemecht geplënnert.

1920 koum duerch dat nei agefouert allgemengt Walrecht fir d'éischt eng
sozialistesch Majoritéit an d'Gemeng, mam Victor Wilhelm als Buergermeeschter.
Weidere Wunnraum gouf geschaaft duerch d'Gemeng, mä och d'ARBED an d'Société
Métallurgique des Terres Rouges, deenen d'Schmelze gehéieren: laanscht
d'Éilerenger Strooss, am Quartier Uecht an am Quartier Brouch. Tëscht 1926, dem
Enn vun der däitscher Wirtschaftskris, an 1929, der Weltwirtschaftskris, huet
Esch nach eng Kéier ee Bau-boom erlieft: am Quartier Dellhéicht gouf e Spidol
gebaut, d'Spidol- an d'Emil-Mayrisch-Strooss sinn ugeluecht ginn. 1930 huet Esch
29.745 Awunner gezielt. 1937 gouf dat neit Escher Stadhaus ageweit.

Direkt nom däitschen Iwwerfall, den 10. Mee 1940, gouf Esch, wéi aner
Uertschafte laanscht d'franséisch Grenz, komplett evakuéiert, well gefaart gouf,
d'däitsch Arméi géif un der Maginot-Linn hänke bleiwen, an doduerch Esch an e
Schluechtfeld verwandelt ginn. Déi meescht Leit koumen an Zentral- oder
Südfrankräich ënner. Wéinst der séierer franséischer Defaite koume se no e puer
Wochen nees zréck. Bis op e puer Haiser, déi duerch eng Granat zerstéiert gi
waren, gouf et keng gréisser Schied.

Wéi iwwerall zu Lëtzebuerg goufen och zu Esch d'Verwaltungsstrukture vum
Nazi-Okkupant agefouert. D'Escher Synagog gouf, (wéi och déi an der Stad
Lëtzebuerg) zerstéiert. Vum September 1942 u goufen honnerte vun
Zwangsaarbechter, sougenannt Ostarbeiter, déi virun allem aus dem vum
Hitlerdäitschland besaten Deel vun Sowjetunioun koumen, an de Schmelzen an an de
Galerien agesat. Esch gouf den 10. September 1944 vun den Amerikaneschen Truppe
befreit.

Nom Krich breet Esch sech weider aus, an de 50er Joren entsti besonnesch zu
Lalleng, am Brouch an zu Raemerech nei Quartieren. An den 60er/70er Jore war et
besonnesch Wobrécken, dat bebaut gouf.

Esch gouf, wéi aner Stied am Minett och, besonnesch haart vun der Stolkris
getraff, virun allem sinn d'Recetten däitlech zréckgaangen. Doduerch konnt
d'Renovéierung vum ale Stadkär, deen zimlech delabréiert war, eréischt an der
Mëtt vun den 80er Joren an Ugrëff geholl ginn.

Vun den 1960er Joren un ass d'Populatioun vun Esch no an no zréckgaangen: Vu bal
30.000 am Joer 1960 op 25.000 am Joer 1985. Vill jonk Stéit sinn an
d'Schlofstied ronderëm d'Stad geplënnert. Eréischt vun den 90er Joren un ass
dësen Trend gestoppt a souguer ëmgekéiert ginn; 2010 huet d'Awunnerzuel vun Esch
30.000 Awunner iwwerschratt.

Zanter dem Ufank vun den 2000er Jore gëtt op der Industriebrooch vu Belval en
neie Quartier opgeriicht, no engem Masterplang, dee vun Agora a vum Fonds Belval
koordinéiert gëtt, a wou vun ëffentlecher Säit ë. a. d'Uni Lëtzebuerg,
Fuerschungsariichtungen, e Gebai fir ëffentlech Verwaltungen an en neie Lycée,
vu privater Säit e Kino a Büros-, Wunn- a Geschäftsgebaier am Gaang sinn, gebaut
ze ginn, oder scho fäerdeg sinn.

De Gemengerot vun Esch-Uelzecht gëtt nom Proporz-Walsystem gewielt. E setzt sech
aus 19 Conseilleren zesummen.

Esch-Uelzecht gëtt zanter 2005 vun enger LSAP-Déi Gréng-Koalitioun regéiert.
Buergermeeschtesch ass d'Vera Spautz (LSAP).

  Méi Informatioun doriwwer am Artikel: Lëscht vun de Buergermeeschtere vun
Esch-Uelzecht

Esch-Uelzecht besteet zur Zäit aus 18 Quartieren an zwéin Industrieterrainen,
vun deenen deen zu Belval (Arcelor-Mittal) nach a Betrib ass, während dee vum
fréieren Arcelor-Mittal Wierk Esch-Schëffleng zanter 2012 net méi a Betrib ass
an 2016 un de Staat verkaaft gouf.

Esch-Uelzecht läit um südlechen Enn vun der Autobunn A4, déi et mat der Stad
Lëtzebuerg verbënnt. Nërdlech vun Esch verleeft d'Autobunn A13, déi vu Péiteng
bis op Schengen féiert (an do un déi däitsch A8 ugebonnen ass. Och
d'Nationalstroossen N4 an N31 ginn duerch Esch.

Esch läit op der CFL-Linn 60. Vun Esch aus féiert eng Ofzweigung dovun op
Däitsch-Oth. Et gëtt zwou Garen um Territoire vun der Gemeng: d'Gare
Esch-Uelzecht an d'Gare Belval-Université. Marchandisegaren am Neidierfchen an
an der Hiel sinn net méi am Betrib.

De Bus-Syndikat TICE huet säi Sëtz zu Esch, d'Linnen 1, 2, 3, 4, 5, 7, 11, 12,
13 a 17 verbannen Esch a seng Quartiere mat den aneren Uertschafte vum Kanton.
Ausserdeem läit Esch op de Strecke vun den RGTR-Linnen 205, 307, 321 an 322.

Deen éischte Fluchhafen am Land war am Quartier Esch-"Lankelz" bei der haiteger
rue de l'Aérodrome. Déi Zäit gouf et ë. a. eng Direktverbindung Esch-London.



https://lb.wikipedia.org/wiki/Adel

Den Adel oder d'Nobless ass eng sozial Grupp déi um Ierfschaftsrecht opgebaut
ass, a wou d'Memberen (oder hir Virfahren) hire Wäert bewisen hunn. A
prämodernen Zäite ware si déi Grupp, déi an der Gesellschaft déi héchst Plaz
hat. Am feudale System an Europa an och soss an der Welt waren d'Adeleg déi, déi
e Fief als Vasall haten, an als Konterpartie dem Kinnek trei waren, a fir hien
zum Beispill an de Krich gezu sinn. Zimlech séier war domat verbonnen, e
gewëssen Titel ze droen, deen ee sengen Nokomme verierft huet. Am Frankräich vum
Ancien Régime haten déi Adeleg och divers steierlech an aner Virdeeler a
Virrechter. Hautdesdaags huet en Adelstitel gréisstendeels nëmmen nach e
representative Wäert, ouni datt si eng speziell Muecht hätten, wéi dat virun e
puer Joerhonnerten nach de Fall war.

Adel ass e geschichtlechen, sozialen a rechtleche Begrëff, deen näischt mam
sozio-wirtschaftleche Status ze dinn hat. Well ee räich war, war een net
automatesch adeleg an et war och net seelen, datt verschidden Händlerfamillje
bei wäitem méi Suen am Tresor haten, wéi de Grof aus der Noperschaft.

D'Wuert Adel kënnt aus dem germaneschen odal wat ee mat "onbewegleche Besëtz"
oder "Immobilien" iwwersetze kann.

Déi indoeuropäesch Vëlker hunn hiert Liewen op enger Gesellschaft opgebaut, déi
an dräi opgedeelt war. Déi Andeelung an eng Grupp déi biet (Klerus), eng Grupp
déi kämpft (Adel) an an eng Grupp déi produzéiert (Drëtte Stand), gouf vun der
Kierch ënnerstëtzt.

Den europäeschen Adel hat säin Ursprong am Héichmëttelalter. Déi
fréimëttelalterlech germanesch Herrscher hunn nach gréisstendeels mat
Stammesstrukturen a Verbänn regéiert. Wéi am karolengesche Räich an an der Zäit
duerno Strukture geschaaft goufen, déi iwwer d'Stämm erausgaange sinn, huet den
Herrscher nieft de Stammesféierer (Herzogen) onofhängeg Fonctionnaire missen
installéieren (Déngschtadel, Ministeriales). D'Denke vun där Zäit huet sech awer
weiderhin a Stammes- an a Familljestrukture beweegt, a sou koum et zu enger
Tendenz, déi Funktioune weider ze verierwen. Well d'"Bezuele" vun dëse
Fonctionnairen an enger Gesellschaft, déi nach keng entwéckelt Geldwirtschaft
kannt huet, meeschtes a Form vu Lännereie gemaach gouf, ass d'Lehenswiesen
entstanen, an an der Folleg och d'Ierflechkeet vum Land zesumme mat der
Funktioun. 877 gouf bei de Franken d'Recht, seng Charge a säi Land sou ze
verierwen am Kapitular vu Quierzy-sur-Oise festgehalen.

Am 11. Joerhonnert gouf et ëmmer méi Ministeriales (also ofhängeg
Adelsfamillen), well d'Kinneken ëmmer méi Verwalter vun hirem Besëtz gebraucht
hunn. Mat der Ausdifferenzéierung vun dësem System sinn ënnerschiddlech
Adelstitel entstanen, e Prozess dee säin Ofschloss am 14. Joerhonnert fonnt
huet. Duerno koum et zu enger Phas an där den héijen Adel ëmmer méi versicht
huet sech géintiwwer vun der kinneklecher oder keeserlecher Gewalt
z'emanzipéieren. An Däitschland an an Italien ass dëst gréisstendeels gelongen
an et koum zu enger Staatebildung vun Herzogtümer a Grofschaften. An England a
virun allem a Frankräich ass de Prozess net sou wäit gaangen, an et hu sech
éischer zentral organiséiert Staate gebilt.

Am Verlaf vun de Kricher (wéi zum Beispill dem Honnertjärege Krich) koum et op
franséischer Säit zu Kritiken um Adel, dee jo eigentlech déi Grupp sollt sinn,
déi Waffen dréit an déi awer wichteg Schluechte verluer hat. Sou koum et zu
Bewegunge wéi der Jacquerie. De Krich gouf ëmmer méi eng Affär vu
Professionellen a vu Söldner, während den adelege Ritter sech manner um
Schluechtfeld weist, a wann, da gëtt hie meeschtens verschount, well e méi Suë
bréngt, wann en nach um Liewen ass. Am 15. Joerhonnert gouf d'Arméi weider
moderniséiert a vill Adleger hu sech als Gentilhomme op d'Land zréckgezunn. Dëse
Liewensstil gouf vum Gilles vu Gouberville a sengem Journal schéi beschriwwen.

Wann een net adeleg gebuer war, dann huet dat net bedeit datt een et net konnt
ginn. A Frankräich war et net seelen, datt een duerch gewësse Funktioune fir de
Kinnek en Adelstitel krut. Zwar hat ee selwer meeschtens net méi vill dovun, mä
spéider Generatiounen hunn dovu profitéiert. Dës Zort vun Adeleger krut den Numm
Noblesse de Robe. Mä genee sou wéi ee konnt adeleg ginn, konnt ee säin Titel och
verléieren. A Frankräich war et zum Beispill den Adelege verbueden, manuell
Aarbechten ze maachen, well dat net nobel war. Wéi wäit ee konnt goen, konnt
sech awer vu Land zu Land ënnerscheeden.

Den Néiergang vum Adel koum am 18. Joerhonnert. Am Zäitalter vun der Opklärung
war keng Plaz méi fir eng Grupp an der Gesellschaft, déi eemol eng Berechtegung
hat als Grupp déi kämpft mä awer scho laang net méi selwer um Schluechtfeld
stoung. Dëst war och e grousse Kritikpunkt an der Franséischer Revolutioun well
d'Leit net méi agesinn hunn, wisou eng Grupp, déi hir eigentlech Aufgab scho
laang net méi erfëllt, speziell Privilegie sollt hunn. An Däitschland gouf den
Adel mat der Weimarer Konstitutioun 1919 ofgeschaaft.

Bis am 5. Joerhonnert war den Adel a Japan nëmmen e labbere Verband vu Sippen.
Am 6. Joerhonnert huet d'keeserlech Zentralmuecht ierflech Standestitel an
d'Liewe geruff a si u verschidde Cheffe vun de Sippschaften iwwerginn an huet si
domat staatlech delegéiert an hir Muecht legitiméiert.

Am 7. Joerhonnert gouf den Adelscritère bei der Gebuert duerch
d'Verwaltungsfäegkeet ersat. Duerch e Landesgesetz aus dem Joer 701 gouf de
Gebuertsadel duerch e Verdéngschtadel vun Zivilbeamten ersat. Ënner der Leedung
vun dësem Verdéngschtadel, dee sech ëmmer méi an der Haaptstad Heian (haut
Kyoto) konzentréiert huet, gouf den Zivil-Adel aus de Provënze bis zirka 1200
vun der Muecht verdriwwen. Bis am Joer 1868 war de sougenannte Schwäert-Adel
(Samurai, Daimyō, Shōgun) un der Muecht. Dem Keeser (Tennō) si gréisstendeels
nëmmen nach kulturell Aufgabe bliwwen. 1884 gouf am Kader vun der
Meiji-Restauratioun den Zivil-Adel an de Schwäert-Adel zu engem eenzegen Adel
(Kazoku) zesummegefaasst, an d'Samurai goufen ofgeschaaft. Duerch e Gesetz vum
7. Juli 1884 gouf den Adel nom chinesesche Muster a fënnef Klassen agestuuft, mä
war awer am Géigesaz zu China onbegrenzt ierflech nom Grondsaz vun der
Éischtgebuert. Nom Zweete Weltkrich gouf den Adel als Institutioun duerch
d'Konstitutioun vun 1946 ofgeschaaft. Nëmmen d'keeserlech Famill selwer ass
bestoë bliwwen.

Bis zu der Ofschafung vum Keesertum am Joer 1912 gouf et a China en Héichadel,
deen éischtens aus de Membere vun der Mandschu-Dynastie bestanen huet, an
zweetens aus dem enke Krees vun zéng Haiser, déi den ierflechen Adel vu fréiere
Keeser kritt haten, ë. a. d'Nokomme vum Konfuzius, d'Famill Kong, an d'Nokomme
vum Krichshär vu Formosa am 17. Joerhonnert, dem Koxinga.

Bei den aneren Adelegen huet d'Generatioun drop ëmmer e méi niddrege Stand
geierft, sou datt den Adelstitel no fënnef Generatiounen nees verschwonne war.
Adeleger hate Virrechter fir Funktioune beim Haff. An der Arméi waren awer déi
literaresch a militäresch Prüfunge méi wichteg wéi en Titel. An der
biergerlecher a spéider kommunistescher Republik ass den Adel verschwonnen. Vill
Adeleger sinn ausgewandert, op Hong Kong, an Taiwan oder an d'USA.



https://lb.wikipedia.org/wiki/Pioneer-Programm

Ënner dem Numm Pioneer (Pionéier) sinn 19 Raumsonden zesummegefaasst, déi tëscht
1958 am 1978 fir d'Erfuerschung vun Äerdmound, der Sonn, de Planéite Jupiter,
Saturn an der Venus gestart goufen. Dovu goufen der 18 vun der NASA an eng vun
der USAF an den All geschéckt.

D'Pionéier-Missioune stoungen all ënner dem Motto „Grondlagefuerschung“.
D'Wëssenschaft stoung am Ufank un zweeter Plaz, méi wichteg war d'Erpruewe vun
der Technik, well d'Raumfaart am Joer 1958 nach an de Kannerschong stoung.

Pioneer 0 bis 4 an A bis D haten de Mound als Zil, Pioneer 5 war en
interplanetareschen Testfluch, "Pioneer" 6-9 an E ware fir d'Erfuerschung vun
der Sonn, Pioneer 10 an 11 ware fir de baussenzege Sonnesystem geduecht (Jupiter
a Saturn), Pioneer-Venus 1 an 2 sinn op de Planéit Venus geflunn.

Déi éischt dräi Sonde war eng Commande déi d'USAF bei de Space Technology
Laboratories gemaach hat. Déi dräi 38 kg schwéier Sonde sollte laanscht den
Äerdmound fléien a ware mat optesche Systemer ausgerëscht fir Biller ze maachen.

D'Space Technology Laboratories déi d'Sonde gebaut haten, hate fir se
z'iwwerwaachen an ze steieren, dräi Buedemstatioune gebaut an zwar op Hawaii mat
engem 60-Fouss Parabolspigel, zu Goostrey bei Manchester an England, aus där
sech duerno den Jodrell Bank Observatoire entwéckelt huet an eng zu Singapur.

Bei der Opdeelung vun de Sonden ënner d'Waffegattungen krut och d'US-Arméi zwéi
Sondestarten zougesprach. Zu de bedeelegte Wëssenschaftler hat och de Wernher
von Braun gezielt. Déi béid Sonden, déi ënner senger Opsicht konstruéiert
goufen, haten e Gewiicht vun nëmme sechs Kilogramm an hunn als wëssenschaftlecht
Experiment e Stralendetektor gedroen.

Fir mat der Sowjetunioun gläichzezéien, huet déi nei Weltraumverwaltung NASA am
Joer 1959 de Start vu véier Moundorbiter virbereet. Déi Grupp war en eenzege
Feelschlag a gouf an der Ëffentlechkeet geheim gehalen. Dofir och déi
widderspréchlech Bezeechnungen.

Duerno gouf et am Kontext mat de Rangermoundsonden an dem Mariner-Programm
(Venus a Mars) eng Paus am Pioneerprogramm. Eréischt am Joer 1965 goufen nei
Sonde gebaut. Dobäi war den interplanetaresche Raum d'Zil an deem e
Sonden-Netzwierk fir d'Sonnefuerschung opgebaut sollt ginn.

Déi aner Sonden hunn zefriddestellend geschafft. D'Experimenter hu Miessunge vu
Stëbsdeelercher, vu verschiddene Stralen a Magnéitfelder gemaach. D'Sond Pioneer
7 gouf 1986 och fir Observatioune vum Koméit Halley aus 12 Millioune Kilometer
Distanz agesat.

Den 18. Mee 1983 huet d'NASA de Kontakt mam Pioneer 9 verluer. Déi aner dräi
Sonden hunn nach bis Mëtt vun den 1990er Jore geschafft. De Kontakt mam Pioneer
7 ass den 31. Mäerz 1995 ofgebrach an den 22. August 1996 mam Pioneer 8. Och mam
Pioneer 6 war no 1995 d'Kommunikatioun deelweis ënnerbrach. E leschte Kontakt
mam Pioneer 6 gouf et den 8. Dezember 2000 - 35 Joer no dem Start. Dat stellt en
absolute Rekord a puncto Liewensdauer duer.



https://lb.wikipedia.org/wiki/Indien

D'Zivilisatioun am Dall vum Indus, gréisstendeels am haitege Pakistan, war eng
vun den éischten Héichkulturen op der Welt, mat enger eegener Schrëft, der
Indus-Schrëft, déi bis ewell net entziffert konnt ginn. Géint 2500 v. Chr. gouf
et do schonn Stied, déi no Plang gebaut waren, wéi Harappa, wou et eng
Kanalisatioun, e Mierhafen a Bieder gouf. Méi wäit am Osten huet sech déi
sougenannt Copper Hoard Culture entwéckelt. Vu 1700 v. Chr. un ass
d'Indus-Kultur lues a lues zerfall, firwat, ass net gewosst.

Eng wichteg Epoch war d'Veda-Zäit (ongeféier 1500 v. Chr. bis 500 v. Chr.), an
där d'Fëllementer vun der haiteger Kultur geluecht goufen. Um Enn vun der
Veda-Zäit goufen d'Upanishade geschaaft, déi a villerlee Hisiicht d'Basis si vun
den 3 Reliounen, déi an Indien entstane sinn, nämlech dem Hinduismus, dem
Buddhismus an dem Jainismus. An där Zäit goufen och d'Ganges-Uwänner
urbaniséiert a regional Kinnekräicher, wéi dat vu Magadha sinn entstanen.

Vum 6. Joerhonnert v. Chr. un huet sech de Buddhismus ausgebreet, dee ronn 500
Joer laang nieft dem Hinduismus déi wichtegst reliéis-philosophesch Stréimung
war. Am 4. Joerhonnert v. Chr. ass ënner der Dynastie vun de Maurya fir d'éischt
Kéier en indescht Groussräich entstanen, dat ënner dem Ashoka bal dee ganze
Subkontinent abegraff huet. Nodeem en eng Rëtsch Eruewerunge gemaach hat, huet
den Ashoka sech dru ginn, de Buddhismus am eegene Land, mä och op Sri Lanka an a
Birma ze verbreeden. No sengem Doud ass d'Maurya-Räich lues a lues nees an eng
Abberzuel Klengstaaten zerfall, déi eréischt am 4. Joerhonnert n. Chr. vun de
Gupta nees zu engem Groussräich an Nordindien vereent konnte ginn. Indien hat,
duerch de Buddhismus, e wesentleche kulturellen Afloss op déi ganz Géigend vun
Zentral- an Ostasien. D'Verbreede vum Hinduismus a vum Buddhismus iwwer
Indochina bis an dat haitegt Indonesien huet der Kultur vun deene Länner säi
Stempel opgedréckt. Den Harshavardhana, deem seng Herrschaft an Nordindien am 7.
Joerhonnert den Iwwergank zum indesche Mëttelalter markéiert, gëllt als dee
leschte grousse Fërderer vum Buddhismus an Indien.

Am 8. Joerhonnert koum duerch arabesch Eruewerungen den Islam an Nordindien. Mä
eréischt am 12. Joerhonnert koum et no der Eruewerung vun zentralasiateschen
islamesche Muechten zu enger Dominanz vu muslimesche Staaten am Norden an zu der
Islamiséierung vu groussen Deeler vun der Populatioun vun do. D'Sultanat vun
Delhi huet seng Muecht souguer eng kuerz säit an de Süde kënnen ausbreeden, säi
kulturellen Afloss blouf awer op den Norde begrenzt. Duerch den Iwwerfall vun de
Mongolen am Joer 1398 gouf d'Sultanat sou geschwächt, datt déi hinduistesch
Regionalräicher nees méi staark goufen. Eréischt am 16. Joerhonnert, mat der
Grënnung vum Mogulräich, konnten déi islamesch Herrscher sech nees am Norden
duersetzen. D'Mogulräich hat ronn 200 Joer, bis 1857 Bestand. Bekannt Herrscher
wéi den Akbar, de Jahangir, de Shah Jahan an den Aurangzeb hunn d'Räich net
nëmme bis an Dekkan vergréisset, mä hunn och e Staatswiesen an eng
Administratioun geschaaft, déi funktionéiert huet, a se hunn d'Konscht
gefërdert. Zu där Zäit gouf et just nach am Süden hinduistesch Kinnekräicher,
wéi dat vu Vijayanagar.

Vu 1505 un hunn europäesch Länner, Portugal als éischt, domat ugefaangen, kleng
Stëtzpunkte laanscht d'Küst z'erueweren (vgl. Portugisesch-Indien). Vu 1756 un
huet déi britesch Ostindien-Kompanie (British East India Company) vun hiren
Hafenstëtzpunkte Kalkutta, Madras a Bombay aus wäit Deeler vun Indien ënner hir
Herrschaft bruecht. Den Afloss vun Holland, Frankräich oder Portugal gouf dobäi
bal ganz iwwerdubbert. Fürsten, déi loyal waren, hu Staate mat begrenzter
Souveränitéit kënne behalen, wéi Hyderabad, Bhopal, Mysore oder Kaschmir.
1857/58 hunn Deeler vun der Bevëlkerung vun Nordindien sech am Sepoy-Opstand
géint d'Herrschaft vun der Ostindien-Kompanie revoltéiert. Nodeem des Revolt
néiergeschloe gi war, gouf d'Ostindien-Kompanie opgeléist an Indien koum ënner
d'direkt Kontroll vu Groussbritannien. Déi britesch Monarchen hate vun 1877 bis
1947 zousätzlech den Titel Empress of India resp. Emperor of India (Keeser(in)
vun Indien).

1885 gouf zu Bombay den Indian National Congress, déi sougenannt Kongresspartei,
gegrënnt. Ufanks huet si net d'Onofhängegkeet vun Indien gefuerdert, mä just
d'Recht fir d'Bevëlkerung, matschwätzen ze kënnen. Hir Membere waren an der
Majoritéit Hinduen a Parsen. Déi muslimesch Uewerschicht huet sech dozou op
Distanz gehalen. Hire Porte-parole, de Sayyid Ahmad Khan huet gefaart, datt,
wann d'Majoritéitsprinzip agefouert géif, si aus der Administratioun
erausgediregelt géifen. Dofir gouf 1906 d'Muslimliga gegrënnt, fir d'Intressie
vun de Muslimen ze representéieren.

Am Éischte Weltkrich war de gréissten Deel vun der Populatioun loyal. Mä well
d'Brite bei der Opdeelung vum Osmanesche Räich mat dobäi waren, hunn elo och
vill Mosleme sech der Onofhängegkeetsbewegung ugeschloss. Jorelaang Resistenz
ouni Gewalt géint déi britesch Kolonialherrschaft, virun allem ënner dem Mahatma
Gandhi an dem Jawaharlal Nehru, huet 1947 zu der Onofhängegkeet gefouert.

Déiselwecht Zäit hunn d'Briten hir Kolonie Britesch-Indien an zwee Staate
gedeelt, déi säkular Indesch Unioun an déi méi kleng Islamesch Republik
Pakistan. Domat hu se d'Fuerderunge vun der Muslimliga an där hirem Chef Ali
Jinnah erfëllt, déi zanter den 1930er Joren ëmmer méi staark goufen, an déi en
eegenen Nationalstaat wollten.

Dës Deelung huet zu enger vun de gréisste Verdreiwungen, resp. Fluchte vun der
Geschicht gefouert. Ronn 10 Milliounen Hinduen a Sikhe goufen aus dem Pakistan
verdriwwen, a ronn 7 Millioune Moslemen aus Indien. 750.000 bis eng Millioun
Mënsche sinn dobäi ëm d'Liewe komm.

D'Fürstestaaten déi duerch Schutz-Traitéë mat Groussbritannie verbonne waren,
hate scho virun der Onofhängegkeet hire Bäitrett zu der Indescher Unioun
erkläert. Just zwee hu Problemer gemaach: Hyderabad a Kaschmir. Am Kaschmir huet
de Maharaja, en Hindu, ufanks gezéckt. Nodeem muslimesch Kämpfer a säi Land
koumen, huet hie sech dach fir en Uschloss un Indien decidéiert. Pakistan huet
dat als net rechtméisseg betruecht, sou datt et zum Éischten
Indesch-Pakistanesche Krich ëm de Kaschmir (1947 bis 1949) koum. Zanterhier
gloust an där Géigend de Kaschmir-Konflikt, deen 1965 den Zweeten
Indesch-Pakistanesche Krich an 1999 de Kargil-Krich als Folleg hat.

De 26. November 1949 ass Indien dem Commonwealth of Nations bäigetrueden an de
26. Januar 1950 ass d'Verfassung a Kraaft getrueden, duerch déi Indien zu enger
Republik gouf. 1962 koum et, wéinst Grenzstreidereien, zu engem kuerze Krich mat
der Volleksrepublik China, dem sougenannten Indesch-Chinesesche Grenzkrich. Well
Indien eng Onofhängegkeetsbewegung am deemolegen Ost-Pakistan ënnestëtzt huet,
koum et 1971 zu engem drëtte Krich tëscht Indien a Pakistan, wouropshi Pakistan
gedeelt gouf an en neien, och majoritär islamesche Staat Bangladesch geschaaft
gouf.

Innepolitesch hat ufanks d'Kongresspartei d'Soen, ënner dem Jawaharlal Nehru,
Premierminister vun 1947 bis 1964, an duerno nach bis ufanks vun den 1970er
Joren. Oppositiounsparteien haten héchsten an den eenzele Bundesstaaten, oder um
kommunale Plang eppes ze soen. Eréischt, wéi dem Nehru seng Duechter, d'Indira
Gandhi, déi 1966 Premierministesch gouf, d'Partei zentraliséiert a probéiert
huet, hir eege Muechtpositioun auszebauen, ass et der Oppositioun gelongen, sech
op nationalem Niveau zu forméieren. E Geriicht zu Allahabad huet 1975 d'Indira
Gandhi fir Onrechtméissegkeete bei de Wale vun 1971 fir schëlleg fonnt. Mä
amplaz, wéi d'Oppositioun et gefuerdert huet, zréckzetrieden, huet d'Gandhi den
Noutstand ausgeruff a bis 1977 mat Dekreter regéiert. Déi demokratesch
Grondrechter, wéi Press- oder Meenungsfräiheet, goufe schwéier limitiéiert. 1977
huet sech d'Onzefriddenheet vun der Bevëlkerung mat dëser de-facto-Diktatur an
enger däitlecher Walnéierlag fir d'Indira Gandhi geäussert. Tëscht 1977 an 1980
bestoung fir d'éischt Kéier d'Regierung net aus Membere vun der Kongresspartei,
mä aus enger lénksgeriichtener Koalitioun ënner dem Janata Party .

1980 koum d'Indira Gandhi duerch Walen nees zréck un d'Muecht. An dës
Regierungsperiod fält d'Kris am Punjab, wou sikhistesch Separatisten en eegene
Staat gefuerdert hunn. Wéi sech militant Sikhen 1984 am Gëllenen Tempel zu
Amritsar verschanzt haten, huet d'Indira Gandhi d'Operation Blue Star
ordonéiert. Indesch Truppen hunn den Tempel gestiermt an der Okkupatioun en Enn
gesat. Doropshi koum et zu bluddegen Ausernanersetzungen, deenen hiren
Héichpunkt d'Ermuerdung vun der Gandhi duerch hir Sikh Leibwächter war. Hire
Jong, de Rajiv Gandhi huet d'Regierungsgeschäfter iwwerholl, war awer net
kapabel, déi geplangt Reformen ëmzesetzen. E gouf och an e Korruptiounsskandal
verwéckelt, sou datt 1989 d'Oppositioun eng kloer Victoire bei de Wale krut.
1991 bis 1996 koum awer nees d'Kongresspartei un d'Muecht. D'Regierung vum P. V.
Narasimha Rao huet d'Land op wirtschaftlechem Plang no baussen opgemaach an
aussepolitesch nei orientéiert. Zu sengem Reformprogramm hunn ë. a.
d'Privatiséierung vu Staatsbetriber, d'Ophiewe vun Handelsbarrièren, d'Ofschafe
vu bürokrateschen Investitiounshemmnisser a Steiersenkunge gezielt. Déi
Regierungen, déi nokoumen, hunn dës Reforme virugefouert.

Zanter den 1980er Joren ass den Hindu-Nationalismus am Gaang, däitlech méi
staark ze ginn. En zentralen innepolitesche Sträitpunkt ass d'Ausenanersetzung
ëm d'Moschee zu Ayodhya (Uttar Pradesh), déi an d'Plaz vun engem bedeitenden
Hindutempel opgeriicht gi war. 1992 hunn hinduistesch Extremisten d'Moschee
gestiermt an zerstéiert, wat zu schwéieren Debordementer am ganze Land gefouert
huet. De politeschen Aarm vun den Hindu-Nationalisten, d'Bharatiya Janata Party
(BJP), huet tëscht 1998 an 2004 eng Regierungskoalitioun ugefouert a mam Atal
Bihari Vajpayee de Regierungschef gestallt. 2004 huet d'Kongresspartei nees
d'Wale gewonnen, mat un hirer Spëtzt der Sonia Gandhi, der Witfra vum Rajiv
Gandhi, deen 1991 ermuert gi war. Si gouf awer net Premierministesch, well
d'Oppositioun se wéinst hiren italienesche Wuerzele kritiséiert huet. An d'Plaz
koum de Manmohan Singh deen ënner dem Rao Finanzminister war.

Trotz engem wirtschaftlechen Opschwonk sinn hautdesdaags d'Haaptprobleemer an
Indien nach ëmmer de wäit verbreeten Aarmut, eng staark Iwwerbevëlkerung,
Ëmweltproblemer, an déi ethnesch a reliéis Konflikter tëscht den Hinduen an de
Moslemen. Dobäi kënnt de Sträit mat Pakistan ëm d'Kaschmir-Regioun, wat
besonnesch kriddeleg ass, well souwuel Indien, wéi och Pakistan, Atombommen
hunn. An deene leschte Jore sinn déi zwee Länner awer liicht openaner zou
gaangen.

Zanter 1986 kämpfe verschidde Gruppéierungen am Kaschmir fir d'Onofhängegkeet
oder fir en Uschloss un de Pakistan. Ëmmer nees koum et zu Attacken op
Ariichtunge vum indesche Staat, wéi z. B. am Oktober 2001 op d'Regionalparlament
vu Jammu a Kashmir zu Srinagar, op d'indesch Arméi, déi do stationéiert ass,
oder op hinduistesch Awunner oder Pilger.

Och op anere Plazen am Land koum et zu Uschléi vu kaschmiresche Separatisten
oder islamisteschen Terrororganisatioune wéi der Lashkar-e-Toiba. Déi bis ewell
schrooste Serie vun Attentater war am Mäerz 1993, wéi zu Mumbai duerch Attacken
op d'Bourse, op Hoteller, Zich a Bensinsstatiounen 257 Leit ëm d'Liewe koumen an
der iwwer 1100 blesséiert goufen. Am Dezember 2001 hunn Islamisten d'Parlament
su Nei-Delhi gestiermt, dobäi koume 14 Leit ëm d'Liewen. 52 Doudeger gouf et am
August 2003, wéi zwee Taxien, déi mat Sprengstoff gefëllt waren, zu Mumbai
explodéiert sinn. Dräi Bommenattentater op Mäert zu Nei-Delhi am Oktober 2005
hunn 62 Affer kascht. Am Mäerz 2006 sinn zu Varanasi duerch zwou Bommen 20
Mënschen doutgemaach ginn. Bei de Bommenexplosiounen an Zich, am Juli 2006 koume
ronn 200 Leit ëm d'Liewen a goufen der iwwer 700 blesséiert. Den 18. Februar
2007 sinn am „Frëndschafts-Express“, der eenzeger Zuchverbindung tëscht Indien a
Pakistan zwou Bommen explodéiert, op d'mannst 65 Mënsche si leie bliwwen.

No der Konstitutioun vun 1950 ginn d'Parlament an de Staatschef vum Vollek
gewielt.

Indien ass an 29 Bundesstaaten (engl. States) a siwen Uniounsterritoiren (engl.
Union Territories) agedeelt, déi an am Ganze 603 Distrikter (engl. Districts)
ënnerdeelt sinn. An e puer Bundesstaate ginn Distrikter zu Divisiounen (engl.
Divisions) zesummegefaasst. Ënner den Disitriker kommen d'Tehsilen (oder och
Taluken), Bléck a Subdivisions. Deen ënneschten administrativen Niveau sinn
d'Dierfer, déi zum Deel a sougenannten Hoblien zesummegefaasst kënne ginn.

D'Uniounsterritoire gi vun der Zentralregierung zu Nei-Delhi verwalt.
D'Bundesstaaten dogéint hunn eege Parlamenter an eng eege Regierung.
Regierungschef vun engem Bundesstaat ass den Chief Minister. Formell ënnersteet
deen engem Gouverneur, dee vum Bundespresident ernannt ass.

Fir déi kommunal Verwaltung ass a grousse Stied dMunicipal Corporation
zoustänneg, a méi klengen dMunicipalities. Am ländleche Raum gëtt nom Panchayati
Raj System gefuer. Dëse besteet aus gewielte Conseilen (Panchayat) um Niveau vum
Duerf, vum Block a vum Distrikt. Jee no Bundesstaat sinn d'Zoustännegkeeten
anescht.

Déi haiteg Andeelung geet op de States Reorganization Act vun 1956 zréck.
D'Mammesprooch vun den Awunner war e wichtege Critère fir d'Grenzen nei ze
zéien. Den 1. Mee 1960 gouf de Staat Bombay an déi zwee Staate Gujarat a
Maharashtra opgedeelt. 2000 sinn dräi nei Bundesstaaten entstanen: Jharkhand,
Chhattisgarh an Uttarakhand.

Haaptstad vun Indien ass Nei-Delhi, direkt nieft Delhi, déi mat ronn 11
Milliounen Awunner, déi zweetgréisst Stad aus dem Land ass. Mat der
Agglomeratioun sinn et 17 Milliounen. Delhi ass de kulturellen Zentrum vun der
Hindicommunautéit am Norden. Déi gréisst Stad an och den ekonomeschen Zentrum
vun Indien ass awer Mumbai, bis 1995 Bombay. Déi Metropol op der Westküst huet
bal 13 Milliounen Awunner, 20 Milliounen, wann een d'Agglomeratioun matzielt.
Drëttgréisste Stad ass Bengaluru, bis 2006 Bangalore. An där 5-Millioune-Stad si
vill Firmen, déi mat neien Technologië schaffen, dofir gëtt se och alt
d'„Silicon Valley vun Indien“ genannt. Kolkata, bis 2001 Calcutta oder Kalkutta,
ass déi gréisst Stad op der Ostküst an ass, mat 4,6 Milliounen Awunner, déi
véiertgréisst. Si gëllt als intellektuellen Zentrum. Chennai, bis 1996 Madras,
kënnt op fënnefter Plaz, mat 4,3 Millioune Mënschen, si ass de kulturelle
Mëttelpunkt vu Südindien, besonnesch vun den Tamilen.

Indien huet no Japan, den héchste Liewensstandard vun Asien. Grousse Verkéiers-,
Industrie-, Handels-, Finanz- an Déngschtleeschtungssecteur.



https://lb.wikipedia.org/wiki/Belsch

D'Belsch, offiziell d'Kinnekräich Belsch, ass e Land a Westeuropa. Et läit
laanscht d'Nordséi a grenzt un Holland, Däitschland, Lëtzebuerg a Frankräich.

  Méi Informatioun doriwwer am Artikel: Geschicht vun der Belsch D'Belsch huet
de 4. Oktober 1830 hir Onofhängegkeet vun Holland erkläert.

  Méi Informatioun doriwwer am Artikel: Geographie vun der Belsch D'Belsch deelt
sech Grenze mat Frankräich (620 km), Holland (450 km), Däitschland (167 km) a
Lëtzebuerg (148 km). Seng Gesamtfläch - inklusiv Waasserfläch - sinn 30.528 km2;
d'Landfläch elleng sinn 30.278 km2. Et läit tëscht de Breetegraden 49°30 an
51°30 N an de Längegraden 2°33 a 6°24 E.

Zu de grousse geographesche Regioune vun der Belsch zielen d'Küsteplaine an den
zentrale Plateau, déi am Nordwesten dominéieren, an d'Ardennen am Süden. Déi
südlechst Spëtzt vum Land gehéiert nach zum Paräisser Baseng.

  Méi Informatioun doriwwer am Artikel: Communautéiten, Regiounen a Provënze vun
der Belsch D'Belsch ass e federale Staat, dee sech aus dräi Communautéiten an
dräi Regiounen zesummesetzt.

Déi Regioune sinn d'Haaptstadregioun Bréissel, d'Flämesch Regioun an
d'Wallounesch Regioun. Déi zwou lescht si jiddereng a jee fënnef Provënzen
ënnerdeelt.

D'Belsch ass eng konstitutionell Monarchie an eng federal parlamentaresch
Demokratie. D'federaalt Parlament setzt sech aus dem Senat an der
Representantechamber zesummen. An der Belsch gëllt d'Walflicht, dowéinst gëtt et
eng vun den héchste Walbedeelegungen op der Welt.

Staatschef ass de Kinnek, aktuell de Kinnek Philippe, mä mat limitéierte
Prerogativen. Hien designéiert d'Ministeren, dorënner de Premierminister, déi
d'Vertraue vun der Representantechamber hunn, fir d'federal Regierung ze
forméieren. De Regierungsrot besteet aus net méi wéi 15 Memberen. Mat der Ausnam
vum Premierminister muss de Regierungsrot aus grad souvill franséischsproochege
wéi hollänneschsproochege Ministere bestoen.

Zu de frankophone Parteien zielen d'Sozialistesch Partei, de Mouvement
réformateur, d'Chrëschtdemokraten, déi Gréng an DéFI. Bei de Flammänner ginn et
d'Nei-Flammänesch Allianz (N-VA), d'Chrëschtdemokraten, d'Liberal Partei,
d'Sozialdemokraten, déi Gréng a Vlaams Belang.

D'Economie vun der Belsch ass staark globaliséiert an d'Transportinfrastruktur
ass gutt an de Rescht vun Europa integréiert. Dem Land säi strategesche
Standuert am Häerze vun enger héich-industrialiséierter Regioun mécht et zu
engem vun de Haapt-Handelslänner an zu engem vun de räichste Länner op der Welt.
D'Wirtschaft charakteriséiert sech duerch eng produktiv Aarbechtskraaft, en
héije PNB an héich Exporttauxe per capita. Der Belsch hir Haaptimporter si
Réimaterialien, Maschinnen an Equipementer, Chemikalien, Réidiamanten,
Medikamenter, Liewensmëttel, Transportequipementer an Pëtrollsprodukter.
D'Haaptexportgidder si Maschinnen an Equipementer, Chemikalien, fäerdeg
Diamenten, Metaller a Metallprodukter a Liewensmëttel.

Am Allgemengen ass d'belsch Wirtschaft extrem op Zerwisser orientéiert, mat
enger dynamescher flammännescher Economie an der Wirtschaft vu Wallounien, déi
hannendrun hinkt. Als ee vun de Grënnungsmembere vun der Europäescher Unioun
ënnerstëtzt d'Belsch d'Iddi vun enger oppener Vollekswirtschaft an d'Erweidere
vun de Kompetenze vun den EU-Institutiounen fir nei Memberen an den europäesche
Bannemaart ze integréieren. Zënter 1922, via d'Belsch-Lëtzebuerger
Wirtschaftsunioun, hunn d'Belsch a Lëtzebuerg e gemeinsame Bannemaart mat Zoll-
a Währungsunioun.

Ufank 2015 hat d'Belsch eng Bevëlkerung vun iwwer 11.190.000 Awunner. Dovun hu
schonn 2004 97% als urban gegollt. D'Bevëlkerungsdicht ass 363,6 Awunner op de
Quadratkilometer, woubäi deen Taux a Flandern méi héich an an den Ardennen am
niddregsten ass. A Flandern hunn 2015 iwwer 6.437.000 Leit gelieft an d'Stied
mat de meeschten Awunner waren Antwerpen (511.000), Gent (252.274) a Bruges
(117.787). A Wallounien hunn 3.585.000 Leit gelieft a Charleroi (202.021), Léck
(194.000) an Namouer (110.000) haten déi meeschten Awunner. D'Haaptstadregioun
Bréissel hat 1.167.000 Awunner. Dräi aner Gemengen, nieft Bréissel selwer, an
där Regioun haten iwwer 100.000 Awunner.

Besonnesch d'Kontributiounen an der Molerei an an der Architektur vu belsche
Perséinlechkeete sinn ervirzehiewen, zum Beispill d'Molerei während der
flammännescher Renaissance. Zu de bekannte flammännesche Moler zielen de Peter
Paul Rubens, den Antoon van Dyck, de Pieter Bruegel den Eeleren an de Jan van
Eyck. Kënschtler aus dem 20. Joerhonnert sinn de Wim Delvoye, de Constant
Permeke, de René Magritte an de Paul Delvaux.

De Belsch Adolphe Sax huet de Saxophon erfonnt. De Jacques Brel gëllt als ee vun
de beschte Chansonnieren. Europawäite Succès am 21. Joerhonnert huet de Stromae.

Belsch Auteure sinn ënner anerem de Georges Simenon, d'Amélie Nothomb, den Hugo
Claus, d'Suzanne Lilar an den Hendrik Conscience.

Och d'Bande dessinéeën hunn an der Belsch e besonnesche Stellewäert, mam Hergé
(Tintin), dem Peyo (Schlumpfen), dem André Franquin (Gaston Lagaffe,
Marsupilami), dem Dupa oder dem Morris (Lucky Luke).



https://lb.wikipedia.org/wiki/Tierkei

D'Republik Tierkei (tierkesch: Türkiye Cumhuriyeti) ass e Staat an Eurasien.
D'Land läit fir de gréissten Deel um asiatesche Kontinent, nëmmen eng 3 % vum
Staatsgebitt gehéiere geographesch zu Europa. Déi modern Tierkei ass den
Nofolgerstaat vum Osmanesche Räich a goung nom Éischte Weltkrich aus dësem
ervir. D'Tierkei ass eng laizistesch Republik. De Laizismus geet op de
Staatsgrënner Mustafa Kemal Atatürk zréck. Den Atatürk hat wëlles d'Tierkei
gesellschaftlech a politesch dem europäesche Virbild no ze reforméieren an ze
moderniséieren.

Den 3. Oktober 2005 hunn déi offiziell Negociatiounen tëscht der Tierkei an der
EU fir de Bäitrëtt zu der Unioun ugefaangen.

Ankara, no Istanbul déi zweetgréisst tierkesch Stad, ass d'Haaptstad vun der
Republik.

Anatolien (Asia Minor), d'Landmass vun der haiteger Tierkei, war de Spillball vu
villen Zivilisatiounen a Kinnekräicher an der Antiquitéit. D'Seljuk-Tierke waren
déi éischt tierkesch Forcen déi am 11. Joerhonnert als Eruewerer koumen, an déi
sech no an no d'Byzantinescht Räich mat senger griichescher Populatioun a Kultur
averläift huet.

Dee gréissten Deel vum tierkesche Staatsgebitt läit mat ongeféier 97 % um
asiatesche Kontinent. Nëmmen 3 % vun der Gesamtfläch (23.623 km²) sinn um
europäesche Kontinent. Den asiatesche Landesdeel gëtt als Anatolien bezeechent
an den europäeschen Deel als Thrakien.

D'Tierkei huet aacht Nopeschlänner: Bulgarien am Nordwesten, Griicheland am
Westen, Georgien am Nordosten, Armenien, Aserbaidschan an den Iran am Osten, den
Irak a Syrien am Südosten. D'Land huet am Süde Küsten zum Mëttelmier an am
Norden zum Schwaarze Mier.

De legislative Pouvoir läit an den Hänn vu 550 Deputéierten, déi all 5 Joer
frësch gewielt ginn. Zanter 1946 gëtt et e Méiparteiesystem. Am tierkesche
Parteiesystem gouf a gëtt et vill Verännerungen, beispillsweis duerch Verbueder
vu Parteien duerch d'Verfaassungsgeriicht, haaptsächlech vun islamistesche
Parteien. Zur Zäit gëtt et an der Tierkei 9 Parteien: DYP (konservativ), FP
(islamistesch), HADEP (kurdesch Vollekspartei), MHP (nationalistesch), ÖDP
(sozialistesch), ANAP (rietsliberal), CHP (lénksnationalistesch), DSP
(lénksnationalistesch), AKP (gemiessegt islamistesch-konservativ). Aus deene
leschte Walen ass d'AKP als stäerkste Kraaft ervirgaangen, mat 34,4 % vun de
Stëmmen, wat hir awer nom tierkesche Walsystem 3/4 vun alle Parlamentssëtzer
abruecht huet (fir Verfaassungsännerunge brauch een eng 3/4 Majoritéit).

D'Tierkei sicht als Memberstaat an d'Europäesch Unioun eranzekommen. Den 3.
Oktober 2005 sinn d'Debate mat der Tierkei iwwer sou en EU-Bäitrëtt ugaangen,
den 11. Dezember 2006 sinn awer 8 vu 35 Verhandlungsberäicher nees op Äis
geluecht ginn, well d'Tierkei hiert Versprieche gebrach huet fir seng Häfen a
Fluchhäfe fir Zypern opzemaachen. Formell ass den Ausgank vun sou Verhandlungen
nach op, well Viraussetzung fir en EU-Bäitrëtt sinn d'Fortsetzung vun de just
ugefaangene Reformen, eng radikal Verbesserung vun der Mënscherechtssituation,
d'Agestoe vum Vëlkermuerd un den Armenier an d'Ënnerschreiwe vun engem Ofkommes
iwwer eng Zollunioun mat den 10 neien EU-Memberstaaten, dorënner och d'rout Duch
Zypern.

D'Regionalverwaltung ass an der Tierkei an 81 Provënzen ënnerdeelt, déi alleguer
duerch e Gouverneur (Vali) verwalt ginn. Déi eenzel Provënze si weider an eenzel
Bezierker a Gemengen ënnerdeelt. D'Bezierker gi vun engem Kaymakam geleet, dee
vum Inneminister ernannt gëtt. D'Buergermeeschter an Duerfcheffe gi vum Vollek
gewielt. D'Autonomie op den ënneschten Niveaue gëtt ënner anerem duerch d'Feele
vun eegene Geldquellen ageschränkt.

2002 huet d'Tierkei eng ganz grave economesch Kris matgemaach. No enger
Inflatioun vun ongeféier 50 % huet ee méi wéi eng Millioun tierkesch Liras misse
gi fir een eenzegen Euro. Den 1. Januar 2005 huet dofir déi nei tierkesch Lira
(Yeni Türk Lirası) agefouert misse ginn. D'Inflatioun ass op 9,8 % erofgaangen.
D'Tierkei huet awer ëmmer nach Krämpes déi vill Schwaarzaarbecht an de
Schwaarzhandel an de Grëff ze kréien. En anere Problem bleift den agraresch
strukturéierten a manner entwéckelten Osten, wou ronn 40 % vun den
Aarbechtskräfte gebonne sinn.

Zanter der Republikgrënnung am Joer 1923 ass d'Bevëlkerung vun der Tierkei séier
gewuess. 1927 hunn an der Tierkei knapps 14 Millioune Mënsche gelieft, 2003
waren et der scho 70 Milliounen.

D'Tierkei huet déi drëttgréisst Arméi vun der Welt. De Militärbudget louch 2003
bei 12,1 Mrd. USD, dozou kommen nach Opwendungen, déi net am Budget ugi ginn.
Dat sinn domat méi wéi 5 % vum Bruttosozialprodukt.

2001 gouf et beim tierkesche Militär 514.850 Zaldoten. Dovu sinn 391.000 Zaldote
Wierflichteger. Dozou kommen nach 180.000 Mann vun der Gendarmerie. D'Zuel vun
de Reservisten an de Land-, Loft- a Séisträitkräfte bedréit 378.700 Zaldoten.

D'Landsträitkräften hu 402.000 Mann ënner de Waffen a si mat 4.206 Tanksen,
4.859 gepanzerte Gefierer, iwwer 2.000 Artillerie-Geschëtzer, 40 Kampfhelikopter
a 422 Helikopter ausstafféiert.



https://lb.wikipedia.org/wiki/Juno_(Raumsond)

D'Juno (oder Jupiter Polar Orbiter) ass eng Raumsond vun der NASA, déi de
Gasplanéit Jupiter aus enger polarer Ëmlafbunn während engem Joer studéiere
soll.

Si ass de 5. August 2011 gestart ginn an ass de 4. Juli 2016 beim Jupiter ukomm.
D'Juno ass no New Horizons déi zweet Raumsond vum New-Frontiers-Programm vun der
NASA. . Am Géigesaz zu fréiere Raumsonden, déi op de Planéit Jupiter geflu sinn,
huet Juno keng nuklear Energieversuergung, mä generéiert den néidege Stroum
duerch nei méi effizient a méi stralungsresistent Solarzellen. Den Asaz ass
méiglech, well d'Sond op hirer polarer Ëmlafbunn ëmmer fräi Siicht op d'Sonn
huet. Ausserdeem ass d'Sond op dëser Bunn ëmmer baussenzeg vun der staarker
Stralungsceinture vum Jupiter.

Den Numm vun der Sond staamt aus der griichesch-réimescher Mythologie. De Gott
Jupiter huet sech ëmmer hannert engem Wollekewuel verstoppt, fir der ze
stiichten, mä seng Fra, d'Gëttin Juno, konnt duerch d'Wolleke kucken an huet sou
mattkritt, wat de Jupiter géif knätzelen. Op enger eelerer Lëscht vun den
NASA-Ofkierzunge fënnt een och de Backronym „JUpiter Near-polar Orbiter“.

Duerch héichelliptesch polar Orbitte sollen déi Ziler erreecht ginn. Déi
aggressiv Stralungsceinture vum Jupiter ass ongeféier torusfërmeg an ass
equatorial wéi en onsiichtbare Schwammreef op enger bestëmmter Distanz, ëm de
Planéit. D'Sond flitt bei all Ëmkreesung vum Planéit an Nord-Süd-Richtung tëscht
dem Jupiter an der Stralungsceinture erduerch an ëmkreest uschléissend an engem
grousse Bou d'Stralungsceinture vu baussen. D'Sond ass bei dësen Orbiten ni am
Jupiterschiet, wat fir eng permanent Energieversuergung mat de Solarzellen
entscheedend ass. Doriwwer eraus muss et keng permanent maximal Energieliwwerung
ginn, well et pro Orbit eng Zäitfënster no beim Jupiter vu just e puer Stonne
gëtt, an där Miessunge kënne gemaach ginn. D'Missioun vun der Sond ass op ronn
annerhalleft Joer ugeluecht a si soll 37 Jupiterëmkreesunge maachen.

Eng Rees bis bei d'Galiléiesch Mounden ass net méiglech, well d'Mounden an der
staarker Stralungsceinture sinn. Do géif d'Stralung d'Solarzellen an
d'Bordelektronik zerstéieren.

De Start vun der Sond war de 5. August 2011 um 16:25 UTC u Bord vun enger Atlas
V(551) vum Cape Canaveral. Am Ufank war de Start fir de Juni 2010 geplangt.

Während de 5 Joer Fluch fir op de Jupiter huet d'Sond eis Sonn 1 ½ Mol ëmkreest
a war am Oktober 2013 no laanscht eis Äerd geflunn. Dobäi huet si
d'Schwéierkraaft vun der Äerd ausgenotzt fir e Swing-by-Manöver auszeféieren, an
d'Vitess a Richtung Jupiter z'acceleréieren.

Nom Start gouf d'Sond op eng Bunn ëm d'Sonn geschéckt. Am August a September
2012 gouf et zwou Bunnkorrekturen. Déi éischt war den 30. August 2012.
D'Leros-1b-Dreifwierk gouf fir 29 min 39 s gezünt, woubäi d'Vitess ëm 344 m/s
verännert an 376 kg Dreifstoff verbraucht gouf. De 14. September 2012 gouf
d'Dreifwierk nach eng Kéier fir 30 Minutte gezünt, woubäi weider 376 kg
Dreifstoff verbraucht goufen an d'Vitess ëm 388 m/s verännert gouf. Doduerch
koum d'Sond de 9. Oktober 2013 bis op 560 km un d'Äerd erun a gouf vun hir beim
Swing-by-Manöver ëm 3,9 km/s acceleléiert an op de Wee zum Jupiter bruecht.

Fir déi méi reng Justéierung goufen zwou weider Bunnkorrekture gemaach. Déi eng
war den 3. Februar an déi zweet den 31. Mee 2016.

D'Sond huet de Jupiter de 4. Juli 2016 erreecht a bleift elo op engem staark
elliptesche polaren Orbit.

Den Haaptkierper vum Juno ass e Prisma mat sechs Säiten. Jiddwer Säit huet
ongeféier 2 m Kantelängt. Op dräi vun de sechs Säite si véierfach
zesummeklappbar Solarmodule mat 8,9 m Längt festgemaach. Dovu sinn zwéi Moduler
komplett mat Solarzellen beluecht, dat drëtt nëmmen op dräi Felder, um véierten
ass e Magnéitometer fesatgemaach. Bei allen dräi Solarmoduler ass dat bannenzegt
Feld zirka 2 m breet. Déi baussenzeg sinn 2,65 m breet. D'Uewerfläch fir
d'Sonneliicht opzefänken huet am Ganzen iwwer 60 m². Déi gëtt gebraucht, well
d'Sonnenastralung beim Jupiter manner wéi 4 % géigeniwwer der Äerd entsprécht.
D'Solarmoduler bréngen et um Missiounsenn nach op 435 Watt elektresch Energie.

Am Zentrum vum Juno-Haaptkierper ass eng Parabolantenn fir d'Kommunikatioun am
X-Band mat der Äerd. Déi ass mat enger fir Radiowellen duerchlässeger
Sonneschutzfolie ofgedeckt. Duerch d'Parabolantenn leeft d'Rotatiounsachs vum
Juno, fir d'Raumsond ze stabiliséieren. Der Juno hire Rotatiounskrees huet mat
ausgeklappte Solarmoduler en Duerchmiesser vu méi wéi 20 m an d'Startgewiicht
war 3625 kg. Als Straleschutz fir d'Bordelektronik déngt eng Box aus
Titanplacken déi een Zentimeter déck sinn, mat engem Totalgewiicht vun zirka
200 kg.

Der Juno hire Primärundriff fir den Deep-Space-Manöver souwéi fir d'Aschwenken
an d'Jupiterëmlafbunn ass e Leros-1b-Dreifwierk mat engem Schub vun 645 N.
D'Dreifstoffer sinn Hydrazin a Stéckstofftetroxid. D'Lagkontrollsystem ass
monergol a benotzt Hydrazin. Et huet 12 Düsen, déi op véier Plazen um
Haaptkierper ugemaach sinn.

Als Erënnerung un den Entdecker vun de grousse Jupitermounden huet d'Juno eng
Aluminiumplack mam Bild a mat enger handschrëftlecher Notiz vum Galileo Galilei
souwéi dräi Lego-Figuren, déi de Galilei, de Jupiter a seng Fra Juno
duerstellen, u Bord.



https://lb.wikipedia.org/wiki/Internet

D'Internet (Ofkierzung fir Interconnected Networks) ass e weltwäiten
Zesummeschloss vu Computernetzwierker déi op de verschiddensten Technologië
berouen, an deen d'Benotze vun Internetdéngschter wéi WWW, E-Mail, Telnet,
Usenet an FTP erméiglecht a sou der Kommunikatioun an dem Austausch vun
Informatioun déngt. Dat Netz vun Netzer kënnt dem Benotzer awer wéinst enger
komplexer Internet-Software, déi all Detailer verstoppt, als eenheetlecht
homogeent Netz vir. Dofir gëtt och dacks vun engem virtuellen Netz geschwat.

Iertemlecherweis gëtt d'Wuert "Internet" dacks als Synonym fir de World Wide Web
benotzt, deen awer just ee vu ville Servicer vum Internet ass.

Gebuertsstonn vum Internet geet zréck op 1969, wéi véier amerikanesch
Universitéiten (Stanford Universitéit, Santa Barbara, Los Angeles an Utha)
matenee vernetzt goufen. Dat Netz war ënner dem Numm ARPANET bekannt a gouf vun
der Advanced Research Projet Agency (ARPA) vum amerikanesche
Verdeedegungsministère ënnerstëtzt. D'ursprénglecht Zil vum Projet stoung am
Hannergrond vum Kale Krich, fir ee verdeelte Kommunikatiounssystem opzebauen,
dat am Fall vun engem Atomkrich eng Kommunikatioun ouni Stéierungen erlabe géif.
D'ARPANET ass séier gewuess a gouf scho gläich drop an ee militärescht benotzt a
wëssenschaftlecht, zivil benotzt Netz opgedeelt. Nodeem 1983 dunn d'ARPANET op
d'TCP/IP Protokollfamill adaptéiert ginn ass, huet lues a lues sech och den Numm
Internet duerchgesat.

Zanter ufanks den 1990er Joren, huet awer de World Wide Web an déi éischt
einfach benotzbar graphesch Webbrowseren dem Internet zu sengem risegem Erfolleg
a weltwäiter Verbreedung verhollef.

Gi verschidden Netzer zesummegeschalt, sou entsteet een Internet. Zesummeschalte
vun Netzer weltwäit bezeechent een dann als d'Internet. Dës Zesummeschaltung
geschitt iwwer Vermëttelungscomputeren oder Routere genannt. Si hunn unhand vun
enger eendeiteger Adress ze decidéieren iwwer wat fir ee Wee eng Noriicht
weidergeleet gëtt.

Allgemeng gëtt eng Noriicht a Päck vun enger bestëmmte Gréisst opgedeelt
(Fragmentéierung), déi dann eenzel an onofhängeg vun eneen iwwer d'Netz
transportéiert ginn. Dobäi kënnen dës Päck iwwer ganz verschidde Weeër zum
Destinataire geroden, deen dann Noriicht nees muss zesumme setzen. Sou huet all
Benotzer ee gläichfairen Zougrëff op d'Netz an 't ass eng héich
Ausfallsécherheet garantéiert. Duerch d'Verschécke vu klenge Päck kënnen
Iwwerdroungsfeeler séier erkannt ginn a bei Bedarf musse just déi feelerhaft
Päck nei verschéckt ginn.

Déi héich komplizéiert Technologie, déi et fäerdeg bréngt fir déi verschiddenst
Hardware-Technologië a Prinzipie mateneen ze verbannen, datt eng Noriicht
iwwerdroe ka ginn, gëtt als Internetworking bezeechent a baséiert op enger Rei
vu Kommunikatiounsprotokollen. Dës Protokoller bauen op enger Partie vu streng
festgeluechte Regelen op a ginn no engem Schichtemodell kassifizéiert. All
Schicht aus dësem Modell adresséiert e bestëmmten Deelproblem vun der
Kommunikatioun. Am Internet schwätzt ee vum TCP/IP-Protokollstapel.



https://lb.wikipedia.org/wiki/%C3%89istr%C3%A4ich

D'Republik Éisträich ass e federale Staat a Mëtteleuropa. D'Land ass zanter 1955
Member vun der UNO an zanter 1995 Member vun der Europäescher Unioun, an hat do
och d'Presidence während dem zweete Semester 1998 an dem éischte Semester 2006.
Nërdlech grenzt Éisträich un Däitschland an Tschechien, am Osten un d'Slowakei
an un Ungarn, am Süden u Slowenien an Italien an am Westen un d'Schwäiz a
Liechtenstein.

Grouss Gebidder vum haitegen Éisträich hunn am spéiden 8. Joerhonnert zum
bayresche Stammesherzogtum am fränkesche Räich vum Karel dem Groussen gehéiert.
Am folgenden Ostfrankeräich, an der Regioun vum haitegen Nidderéisträich, war
zanter 856 eng Marchia Orientalis de Karolenger ënnerstallt. Dës Grenzmark am
Südoste vum Räich gouf d'Keimzell vum spéideren Éisträich. Dëst Gebitt goung 907
allerdéngs un Ungarn verluer. Eréischt no der Schluecht um Lechfeld 955 konnt
dat ostfränkescht Räich nees no Osten expandéieren an et sinn Herzogtümer a
Markgrofschaften entstanen. Domat ass och eng weider Well vu bajuwarescher
(bayrescher) Siidlungsaktivitéit ugaangen.

Am Joer 976 gouf d'Marchia Orientalis vum Keeser Otto II. engem Babenberger-Grof
iwwerschriwwen. An engem Akt vun 996 gouf des Marchia Orientalis fir d'éischt
Ostarrichi genannt; Aussprooch a Schreifweis hu méi spéit zu Österreich
gefouert. D'Gebitt gouf och als Ostland (lat. Austria) oder Osterland bekannt an
1156 vum Keeser Friedrich I. (Barbarossa) zu engem Herzogtum erhuewen.

No de Babenberger koume vun 1278 un d'Habsburger, déi bis 1526 hiert
Herrschaftsgebitt weider ausgedehnt hunn, an en Äerzherzogtum geschaaft hunn,
wat e bedeitende Faktor am Hellege Réimesche Räich ginn ass. Schonn déi spéit
Babenberger haten d'Steiermark mat Éisträich verbonnen, d'Habsburger hu vun do
aus mat der Erwerbung vu Kärnten, Tiroul, Krain an anere Gebidder e
Lännerkomplex an den Ostalpe geschaaft, deen Herrschaft zu Österreich genannt
ginn ass. Ab 1438 huet d'Fürstenhaus bal ouni Paus déi däitsch Kinnekskroun an
déi domatverbonne Keeserkroun a sengen Hänn gehat.

Vum spéide 15. Joerhonnert bis 1690 waren d'habsburgesch Länner vu permanenten
Ausernanersetzunge mam Osmanesche Räich geprägt. D'Reformatioun von der Kirche
kann sich am Ufank séier duerchsetzen, mä gouf awer am Laf vum 17. Joerhonnert
zréckgedrängt. 1713 gouf mat der Pragmatescher Sanktioun fir d'éischt ee
Grondgesetz fir all Länner a Kraaft gesat. Am Éisträicheschen Ierffollegkrich
konnt dat neit Haus Habsburg-Loutrengen d'Ierflänner gréisstendeels fir sech
behaapten.

D'Kricher géint den Napoleon a seng Kréinung vum Keeser 1804 hunn dozou
gefouert, datt de Keeser Franz II. den Titel als Keeser Franz I. vun Éisträich
fir seng Ierflänner ugeholl huet an 1806 ënner dem Drock vum Napoleon op
d'Keeserkroun vum Hellege Réimesche Räich verzicht huet.

Dat neit Keeserräich Éisträich war e Villvëlkerstaat, an deem ausser däitsch och
ungaresch, italienesch, tschechesch, polnesch, ukrainesch, rumänesch, kroatesch,
serbesch, slowakesch a slowenesch geschwat ginn ass. Mat de Gebidder déi virdrun
zum Hellege Réimesche Räich gehéiert haten, huet et vun 1815 un zum Däitsche
Bond gehéiert, wou den éisträicheschen Emissaire an der Bundesversammlung de
Virsëtz hat.

An der Revolutioun vun 1848 wollten d'Vëlker vun der Monarchie d'Onofhängegkeet;
nëmmen d'k.a.k. Arméi ënner dem Radetzky, Jellačić a Windisch-Graetz hunn
d'Iwwerliewe vun der Monarchie geséchert; den 2. Dezember 1848 kënnt de Keeser
Franz Joseph I. op den Troun.

An der Schluecht vu Solferino 1859 goung d'Virherrschaft an Italien, an an der
Schluecht vu Königgrätz 1866 d'Virherrschaft am Däitsche Bond verluer. De Keeser
huet an der Bannepolitik missen déifgräifend Reformen duerchféieren, a seng
(neo-)absolutistesch Regierungsweis opginn; géint seng zéi Resistenz koum eng
Ëmwandlung an eng konstitutionell Monarchie. Dee mat Ungarn erreechten
Éisträichesch-Ungareschen Ausgläich vun 1867 huet zu enger Ëmwandlung vun der
éisträichescher Monarchie an d'éisträichesch-ungaresch Duebelmonarchie gefouert.
Dës Preferenz fir d'Ungarn géintiwwer vun den anere Vëlker vun der Monarchie
huet d'Nationalitéitskonflikter nëmme weider ugedriwwen, an hunn d'Räich sou
wäit bruecht, datt een et bal net méi regéiere konnt. Ausgeléist vum Attentat u
Sarajevo koum et 1914 zum Éischte Weltkrich, an 1918 zum Enn vun der
„keeserlech-kinneklecher Monarchie”.

Éisträich-Ungarn gouf opgeléist. Op dem Gebitt vun der Duebelmonarchie wou
gréisstendeels Mënsche mat däitscher Mammesprooch gewunnt hunn, ass d'Republik
„Däitschéisträich” entstanen, woubäi verschidde Gebidder, an deenen och eng
grouss Bevëlkerungszuel däitsch geschwat huet, ofgetrennt goufen (z. B.:
Egerland, Südmähren, Südtiroul). Am Traité vu Saint-Germain gouf de Staatsnumm
„Däitschéisträich” an dee vu ville gewënschten Zesummeschloss mat der Däitscher
Republik ënenrsot. Den 21. Oktober 1919 gouf den Numm op „Republik Österreich“
geännert an 1920 gouf eng nei éisträichesch Konstitutioun ausgeschafft. An de
folgende Joren hunn déi schlecht Wirtschaftslag a politesch Ausernanersetzungen
Éisträich ëmmer méi déif an d'Kris gefouert.

Nodeem de Bundeskanzler Engelbert Dollfuss 1933 den Nationalrot opgeléist hat,
gouf an Éisträich eng austrofaschistesch Diktatur a Form vun engem autoritäre
Ständestaat etabléiert. Am Februar 1934 hunn d'Ausernanersetzungen tëscht der
Partei un der Muecht, de Chrëschtlechsozialen (Vaterländische Front), an de
Sozialdemokraten am Éisträichesche Biergerkrich hire gewaltsamen Héichpunkt
erreecht. E puer Méint méi spéit koum et zum Juliputsch duerch Unhänger vun der
an Éisträich zanter 1933 verbuedener NSDAP. Verschiddene Putschisten ass et
gelongen an d'Bundeskanzleramt ze kommen, wou den Dollfuss sou schwéier
blesséiert gouf, datt e kuerz duerno gestuerwen ass. De Putschversuch ass
allerdéngs net gelongen. Neie Bundeskanzler gouf de Kurt Schuschnigg.

1938 koum et zum Uschloss un d'Däitscht Räich an domat zu der Zäit vun der
nationalsozialistescher Herrschaft an Éisträich. Éisträich ass am Ufank als Land
bestoe bliwwen, gouf awer vum Mee 1939 un a siwe Reichsgauer an ee
Verwaltungsbezierk (Vorarlberg) opgedeelt. Éisträich gouf als „Ostmark” a kuerz
duerno als „Alpen- und Donaugaue” bezeechent. De gebiertegen Éisträicher Adolf
Hitler huet no berufflechem Echec a senger Heemecht seng politesch Carrière an
Däitschland weidergefouert, an huet all Hiweiser op eng Eegestännegkeet vun
Éisträich verschwanne gedo. 1939 brécht den Zweete Weltkrich aus, an dat féiert
zum Ënnergang vum Drëtte Räich.

Nom Enn vum Krich 1945, der Néierlag vum Groussdäitsche Räich, gouf Éisträich
als onofhängege Staat nees hiergestallt. Schonn de 27. Abrëll ass eng
provisoresch Staatsregierung mam Karl Renner als Staatskanzler zesummekomm, an
huet d'Republik nees ausgeruff. Nom Doud vum Renner gouf den Theodor Körner als
Kandidat vun der SPÖ de 27. Mee 1951 zum Bundespresident gewielt. Dat war déi
éischt Vollekswal vun engem Staatschef an der éisträichescher Geschicht.

Bis 1955 war dat neit Éisträich, genee wéi d'Nokrichsdäitschland a
Besatzungszonen opgedeelt. Mat der Ënnerzeechnung vum Staatsvertrag de 15. Mee
1955 duerch d'Bundesregierung a Vertrieder vun de Gewënner mam Bekenntnes bzw.
der Verflichtung zur Neutralitéit a keen neien Uschloss unzestriewen, krut
d'Republik hir voll Souveränitéit.

Bis de 25. Oktober 1955 hunn och déi lescht alliéiert Truppen d'Land verlooss. E
puer Deeg drop gouf d'„Éisträichesch Neutralitéit” am Nationalrot a Form vun
engem Verfaassungsgesetz festgeschriwwen. Zanter 1965 ass de 26. Oktober, als
Erënnerung un de Beschloss vun der Neutralitéit, éisträicheschen
Nationalfeierdag.

1960 war d'Republik Matgrënner vun der EFTA, déi e Wirtschaftszesummenhalt
ugestrieft huet. Duerch d'Neutralitéit konnte souwuel mat de westleche Länner
wéi och mam deemolegen Ostblock gutt kulturell a wirtschaftlech Relatioune
geknëppt ginn, wat dem Land an der Zäit vum "Wiederaufbau" gehollef huet. Nom
Enn vum Kale Krich 1991 gouf d'strikt Neutralitéit zwar e bësse méi labber
gesinn, mä d'ugemoossen Interpretatioun vun der Neutralitéit an der verännerter
Weltuerdnung ass zanterhier en ëmstriddent bannepolitescht Thema. 1995 ass
Éisträich der EU bäigetrueden. 1999 gouf d'Währung, den Schilling als Buchgeld
ofgeschaaft an huet den 1. Januar 2002, zesumme mat aneren EU-Staaten, den Euro
agefouert.

Ongeféier 60 Prozent vum Land bestinn aus Bierger a gehéieren zu den Ostalpen
(virun allem d'Tirouler Zentralalpen, Hohe Tauern an Niedere Tauern, Nërdlech
Kalkalpen, Südlech Kalkalpen a Wienerwald). An Uewer- an Nidderéisträich läit -
schonn nërdlechvun der Donau - d'Béimesch Mass, al Rumpfbierger, déi och an
Tschechien an a Bayern weiderginn, an op der Ostgrenz an d'Kleng Karpaten.

D'grouss flaach Géigende leien am Oste laanscht d'Donau, virun allem
d'Alpenvorland an d'Wiener Becken mam Marchfeld, souwéi an der südlecher
Steiermark, déi wéinst hirer Ähnlechkeet an der Landschaft mat der Toskana och
dacks Steiresch Toskana genannt gëtt.

Vun der Gesamtfläch vun Éisträich (83.871,1 km²) entfält ongeféier e Véirel op
Déif- an Hiwwellänner. Nëmmen 32 % leie méi déif wéi 500 m. 43 % vun der
Landsfläch bestinn aus Bësch.

De gréisste Séi ass den Neusiedler Séi am Burgenland, dee mat ongeféier 77 % vu
senger ganzer Fläch vun 315 km² an Éisträich läit, gefollegt vum Atterséi mat 46
km² an dem Traunséi mat 24 km² an Ueweréisträich. Och de grousse Bodensee mat
senge 536 km² am Dräilännereck mat Däitschland (Freistaat Bayern a Land
Baden-Württemberg) an der Schwäiz läit zu engem klengen Deel op éisträicheschem
Staatsgebitt. Allerdéngs sinn d'Staatsgrenzen am Bodensee net genee bestëmmt.

Fir de Summertourismus an Éisträich hunn d'Séien nieft de Bierger déi gréisst
Bedeitung, besonnesch d'Kärntner Séien an déi vum Salzkammergut. Déi bekanntst
vun dëse Séie sinn de Wörtherséi, de Millstätter Séi, den Ossiacher Séi an de
Weissenséi. Weider bekannt Séie sinn de Moundséi an de Wolfgangséi op der Grenz
vu Salzburg mat Ueweréisträich.

De gréissten Deel vun Éisträich, 80.566 km², gëtt iwwer d'Donau an d'Schwaarze
Mier entwässert, nëmme kleng Gebidder iwwer Rhäin (2.366 km²) oder Elbe
(918 km²) an d'Nordséi. Grouss Nieweflëss vun der Donau si (vu Weste no Osten):

D'Mur entwässert de Salzburger Lungau, d'Steiermark a leeft a Kroatien an
d'Drau, déi Kärnten an Osttiroul entwässert. D'Drau leeft a Kroatien an d'Donau.

D'éisträichescht Klima ass gekennzeechent vun der Wiesselwierkung vum ozeanesche
Klima mam kontinentalen, bzw. Pannonesche Klima. Duerch d'Eegenheete vun dëse
Klimatypen ass den Oste vun Éisträich duerch kal Wanter a waarm Summer geprägt
an et fält ganzjäreg nëmme mässeg Néierschlag. De Weste vum Land ënnerläit an
der Regel manner strenge Gesetzer, de Wanter ass meeschtens méi mëll an de
Summer éischter waarm. Hei leien och d'Géigende mam héchsten Néierschlag. Duerch
d'geographesch Lag kënnt et och nach zu enger weiderer Klimazon, d'Alpint Klima,
wat an de Bierger de Wanter méi streng wéi am Osten dee méi déif läit, ausfale
léist. Eng aner Charakteristik sinn déi geleeëntlech Nord- a Südaflëss, déi
engersäits polar Keelt, anerersäits Saharastëbs mat sech brénge kënnen.

Ganz allgemeng gëtt Éisträich dem mëtteleuropäeschen Iwwergangsklima
zougerechent, mat Rücksicht op d'Alpen am Zentrum an am Westen an d'Pannonescht
Déifland am Osten.

Wann e stabilt Héich aus dem Oste wierkt (Idealfall „Omega-Héich“ an der Form
vum leschte Buschtaf aus dem griicheschen Alphabet) kann ee mat laangem
Sonneschäi rechnen, an enger Hëtzt déi bis zu 2 Wochen dauert. Am Wanter
bewierkt dëst Héich Sonn a Keelt (bis -20 °C). D'Sonn schéngt ongeféier 10 bis
20 Prozent méi laang wéi zum Beispill an Norddäitschland.

Well d'ozeanescht Klima vu Westen no Oste méi schwaach gëtt, hëlt och den
Néierschlag an derselwechter Richtung of. Sou sinn zu Wien d'Néierschléi nëmmen
nach hallef sou héich wéi zu Salzburg, an an den ëstlechen an südëstlechen
Deeler vum Land mécht sech d'pannonescht Kontinentalklima bemierkbar, wat
deelweis am südleche Séiegebitt mediterran beaflosst gëtt.

Ganzjäreg zeechne sech d'Gebidder laanscht den Alpenkamm duerch héich
Néierschléi aus, well bei Déifdrocklage fiicht Loftstréim aus dem Norden oder
Süden opgestaut an als Néierschlag ofgebaut ginn. Dëst bewierkt am Wanter grouss
Schnéimengen an de Bierger an Däller, souwéi an den Nord- bzw. Südstaugebidder,
am Summer awer kënne grouss Menge vu Reen Muren an Iwwerschwemmunge bewierken.
Den héchsten Néierschlag fënnt een am Alpenvorland souwéi am Tirouler Ënnerland,
an der Ausserfern an dem Bregenzer Bësch. Do fale bis zu 3.000 mm Reen oder
Schnéi pro Joer (Durchschnëtt 900 mm).

An de leschte Jore war Éisträich, sou wéi seng Nopeschlänner, heefeg Affer vu
Wiederkapriolen, déi vu villen Experten op eng Klimaerwäermung zréckgefouert
ginn (d'Duerchschnëttstemperature gi permanent no uewe verbessert). Duerch
hefteg Reefäll gouf et méi wéi eng Kéier schlëmm Iwwerschwemmungen a
Vermurungen, déi och Doudesaffer gefuerdert hunn. Geleeëntlech koum et zu
orkanartege Stierm a gewaltege Schnéifäll, déi dozou gefouert hunn, datt vill
Uertschafte vun der Baussewelt ofgeschnidde gi sinn, an d'Zuel vun de Lawinen
zougeholl huet.

Dat mat Ofstand gréisste Siidlungsgebitt an Éisträich ass d'Metropolregioun Wien
mat enger Awunnerzuel vun 2.067.652 (Stand 1. Januar 2005). Domat konzentréiert
sech e Véirel vun der Bevëlkerung vum Land an der Haaptstadregioun. An Éisträich
hu ronn 200 Gemengen d'Stadrecht. E grousse Problem, virun allem a
wirtschaftlech schwaache Géigenden ass d'Auswanderung vun der ländlecher
Bevëlkerung an d'Stied.

Fir eng Oplëschtung vun alle Stied, sou wéi de grousse Stadregiounen, kuckt :
Lëscht vun de Stied an Éisträich

Déi éischt Vollekszielung, déi den haitege Kriteren entsprécht, gouf an de Joren
1869/1870 an Éisträich-Ungarn duerchgefouert. Zanter mam Zielen ugefaange gouf,
ass d'Awunnerzuel um Gebitt vum haitegen Éisträich bis virum Éischte Weltkrich
(leschten Zielung virum Krich 1913) an d'Luucht gaangen. Bis zum Zesummebroch
vun Éisträich-Ungarn war de staarke Wuesstem an der Bevëlkerung um Gebitt vum
haitegen Éisträich zu engem groussen Deel op Zouwanderungen an de Krounlänner
zréckzeféieren, déi sech an de Groussstied, a virun allem zu Wien, néiergelooss
hunn. Bei der éischter Zielung nom Krich war d'Bevëlkerung ëm 347.000
zréckgaangen. Mä schonn 1920 war d'Zuel nees ëm 35.000 Persounen an d'Luucht
gaangen, an huet dat bis 1935 bäibehalen. Tëscht 1934 an 1935 war den Zouwuess
nëmmen nach 1.000 Persounen, an tëscht 1935 an 1936 ass d'Zuel fir d'éischt
Kéier zanter dem Éischte Weltkrich nees erofgaangen, nämlech ëm ronn 3.000
Persounen. D'Bevëlkerungszuel ass bis 1939 weider erofgangen, déi lescht Zielung
virum Zweete Weltkrich huet 6.653.000 Persoune gezielt. Dëst ass e Réckgank vun
108.000 Mënschen am Verglach zum héchste Stand vu 6.761.000 am Joer 1935. Wéi
1946 déi éischt Awunnerzuelen nom Enn vum Krich op der Grondlag vun de
Liewensmëttelkaarten ermëttelt goufen, konnt eng Awunnerzuel vu ronn 7.000.000
notéiert ginn, wat en neien Héichpunkt ausgemaach huet - trotz de grousse
Verloschter am Krich.

Bis 1953 ass d'Awunnerzuel weider erofgaangen, ëm ronn 672.000 op 6.928.000
Persounen. Mä et goung nees biergop, an en neien Héichstand gouf am Joer 1974
erreecht, wéi 7.599.000 Persounen an Éisträich gelieft hunn. An de folgende
sechs Joer ass d'Bevëlkerung - mat Ausnam vum Joer 1976 - nees liicht
zréckgaangen, an 1980 ginn 7.549.000 Persoune gezielt. Um Ufank vun den 80er
Joren hu sech Zouwuess a Réckgang ofgewiesselt, bis 1987 d'Bevëlkerung nees
wierklech an d'Luucht gaangen ass. Zanter den 90er Joren ass d'Awunnerzuel
weider eropgaangen, an um Enn vum Joer 2004 goufen 8.175.000 Awunner gezielt.

Déi duerchschnëttlech Liewenserwardung an Éisträich steet zur Zäit (2005) bei de
Fraen 82,1 Joer a bei de Männer 76,4 Joer (am Verglach 1971: 75,7 Fraen an 73,3
Männer). D'Kannerstierflechkeet steet bei 0,45 %.

Däitsch ass d'Amts- a Mammesprooch vun ongeféier 98 % vun der éisträichescher
Bevëlkerung. Et gëtt zwar keng éisträichesch Héichsprooch, mä déi éisträichesch
Variant vum Héichdäitsche weist dach verschidden Ofwäichunge vun de Varianten,
déi an aneren däitschsproochege Länner benotzt ginn. Dës sinn am Éisträichesche
Wierderbuch zesummegefaasst a stinn iwwer dem Duden als amtlecht Regelwierk. Déi
däitsch Sprooch gëtt villfach a Form vun engem vun de villen uewerdäitschen
Dialekter geschwat, déi zu de Mondartfamille vum

Donieft gi slawesch an aner Sprooche vun autochthone Mannerheete geschwat. Déi
al burgenlandkroatesch, slowenesch an ungaresch Deeler vun der Bevëlkerung an
Éisträich hunn en Usproch op Schouluntericht an der Mammesprooch an op den
Amtsweeër. Burgenlandkroatesch a Slowenesch sinn zousätzlech Amtssproochen an de
Verwaltungs- a Geriichtsbezierker vun der Steiermark, vum Burgenland a Kärnten
mat kroatescher oder slowenescher, bzw. gemëschter Bevëlkerung. An de Gemengen
Oberpullendorf, Oberwart, Rotenturm an Unterwart ass Ungaresch nieft Däitsch eng
gläichberechtegt Amtssprooch.

Ausserdeem liewen 35.000 Jéinen an Éisträich, wouvun awer nëmmen nach 3.500
ëmmer op der Rull sinn. Si goufen an den 1960er Joren am Burgenland, am
Mühlviertel, am Waldviertel, um Hausruck, an den Doudege Bierger, an de Seetaler
Alpen a Fischbacher Alpen ugesidelt.

Éisträich ass international als grouss Kulturnatioun bekannt und bréngt seng
grouss Traditioun an alle kulturelle Beräicher virn allem mat der Liewensweis vu
sengen Awunner, der Architektur de Kuckeswäerte Plazen a sengem zum Ausdrock.
Stéchwierder wéi Wiener Kaffeehauskultur a Kabarettszen si fir Éisträich genee
sou typesch wéi de beléifte Wantersport, de Flair vu senge Stied a Begrëffer wéi
Heuriger oder Festspiller. Vill Baute vun Éisträich zielen zu der UNESCO
Weltkulturierfschaft, am Joer 2003 war Graz Kulturhaaptstad vun Europa. Fir
d'Verbreedung vun der éisträichescher Kultur am Ausland ass d'Éisträichescht
Kulturforum zoustänneg.

D'Länner vum fréieren Habsburgerräich hunn eng Rei Kënschtler aus alle
kulturelle Beräicher erfierbruecht, virun allem an der Musek. Zu de berühmteste
Komponiste vun hirer Zäit zielen ënner anerem de Wolfgang Amadeus Mozart, de
Joseph Haydn, de Franz Schubert, den Anton Bruckner an de Johann Strauss, deen
als ee Grënner vum Wiener Walzer gëllt. Dëser Traditioun sinn am Rayon vun der
klassescher Musek och vill berühmten Dirigente wéi Erich Kleiber, Herbert von
Karajan, Karl Böhm oder Nikolaus Harnoncourt nogaangen.

Aus dem haitegen Éisträich hu Sänger wéi Peter Alexander, Hans Hölzl alias Falco
an Udo Jürgens an de leschte Joerzéngte genee sou eng international Bekanntheet
erreecht wéi d'Museker Joe Zawinul an Friedrich Gulda.

Zu de bekanntsten (al-)éisträichesche Schrëftsteller ziele Franz Grillparzer,
Joseph Roth, Johann Nestroy, Robert Musil, Karl Kraus, Friedrich Torberg, Felix
Mitterer, Thomas Bernhard a Peter Handke, wéi och d'Bertha von Suttner déi 1905
de Friddensnobelpräis krut, an d'Elfriede Jelinek (Literaturnobelpräis 2004). Zu
de bekanntste Schrëftsteller vun den éisträichesche Volleksgruppen zielen Janko
Ferk, Gustav Janus a Florjan Lipus, dee vum Peter Handke op Däitsch iwwersat
gouf.

An de Sparte Film an Theater sinn ënner anerem Max Reinhardt, Karl Farkas, Curd
Jürgens, Maximilian Schell, Romy Schneider, Senta Berger, Oskar Werner, O. W.
Fischer, Otto Schenk, Klaus Maria Brandauer, Martin Kusej berühmt. Bekannt
Filmregisseure ware bzw. sinn ë. a. Erich von Stroheim, Billy Wilder, Fritz
Lang, Josef von Sternberg, Otto Preminger, Robert Dornhelm, Michael Haneke,
Ulrich Seidl, Hans Weingartner.

D'éisträichescht Filmwiesen zielt ëm 1900 zu de weltwäit aktivsten.
Éisträichesch Stommfilmer goufe weltwäit exportéiert. D'Bedeitung vun der
Filmindustrie, déi am Wuesstem war, huet allerdéngs nom Éischte Weltkrich
ofgeholl, a koum zu engem absoluten Déifpunkt am Zweete Weltkrich. Duerno gouf
haaptsächlech fir den éisträicheschen an däitschsproochege Maart produzéiert. An
de spéide 60er Jore koumen eng sëllech Heimatfilmer op de Maart, wou
Schauspiller wéi Peter Alexander, Gunther Philipp, Marika Rökk oder Hans Moser
am ganze Land beléift waren. E wesentleche Regisseur, deem seng Carrière iwwer
50 Joer gedauert huet, ass de Franz Antel.

An den 1980er-Jore sinn eng Partie Kultserie wéi Ein echter Wiener geht nicht
unter oder Kottan ermittelt entstanen. Och Televisiounsshowe waren deemools
beléift a Moderatore wéi Heinz Conrads waren d'Liiblinge vun der Natioun. An den
80er Jore gouf och de Karl Moik mat senger Sendung Musikantenstadl am ganzen
däitschsproochege Raum bekannt.

An de leschte Joren huet sech ëmmer méi eng Zort Neien Éisträichesche Film
entwéckelt. Meeschtens sinn et jonk a knapps bekannt Regisseuren a Schauspiller,
déi kreativ Filmer mat dacks sozial- oder gesellschaftskriteschen Inhalt
dréinen. International gëtt dëst ëmmer méi bekannt, a sou munnecher konnt schonn
e Filmpräis mat heem huelen. Verhale kann een op dësem Gebitt Michael Haneke
(Die Klavierspielerin, Caché), Ulrich Seidl (Hundstage), Barbara Albert
(Nordrand), Michael Glawogger (Slumming), Jessica Hausner (Hotel), Wolfgang
Murnberger (Silentium), Paul Rosdy, Stefan Ruzowitzky (Anatomie) oder Hans
Weingartner (Die fetten Jahre sind vorbei) empfohlen.

De Stefan Ruzowitzky huet 2008 mat sengem Film Die Fälscher den Oscar fir de
beschte friemsproochege Film gewonnen. Dat war och den éischten a bis elo
eenzegen Auslandsoscar, deen an Éisträich gaangen ass.

E besonnesche kulturelle Stellewäert huet an Éisträich d'Kabarett-Zeen. Bekannt
Kabarettiste sinn ënner anerem Lukas Resetarits, Josef Hader, Alfred Dorfer,
Roland Düringer an Alf Poier.

Éisträich ass virun allem fir seng grouss Komponiste vun de leschte Joerhonnerte
bekannt. Besonnesch d'18. an d'19. Joerhonnert waren a musekalescher Hisiicht
eng Epoch déi geprägt huet, wéi sech ënner de Komponisten déi hei gewierkt hunn
(Beethoven, Mozart, Schubert, Joseph Haydn uvm.) d'Stilrichtung vun der Wiener
Klassik entwéckelt huet. Wien war deemools eng Haaptstad vun der Musek -
besonnesch duerch den Haff vun de Regenten an der Dynastie vun den Habsburger.
Wien deemools an der Musek en Numm hat, huet zu Wien Concerte ginn. Während
d'Musek vun der Wiener Klassik meeschtens als Ënnerhalung an op Optrag vum Adel
gespillt gouf, huet sech d'Musek am 19. Joerhonnert och fir d'Biergertum
opgemaach. Do goufen d'Wierker vun der Strauss-Dynastie - wéi Johann Strauss'
Radetzkymarsch oder d'Tritsch Tratsch Polka vu sengem Jong, déi gären op Baler
wéi dem Wiener Opernball gespillt ginn - populär an hunn och haut nach nieft der
Wiener Klassik eng wichteg Plaz. An der zweeter Hallschent vum 19. Joerhonnert
hunn och déi grouss Sinfoniker Anton Bruckner a Johannes Brahms zu Wien
gewierkt. Ëm d'Joerhonnertwenn gouf d'éisträichescht Musekliewe vu Komponiste
wéi Gustav Mahler (Dirigent vun der Wiener Haffoper 1897-1907), Alexander von
Zemlinsky, Franz Schmidt a Joseph Marx geprägt. E bedeitenden Afloss op d'Musek
vun der Moderne hunn d'Komponiste vun der Neier Wiener Schoul gehat, virun allem
Arnold Schönberg, Anton Webern an Alban Berg.

Traditionell gëtt Silvester um Hallefnuecht, nodeem d'Pummerin (Klack vum
Stephansdoum) gelaud gouf, dat neit Joer mat engem Donauwalzer begréisst.

Éisträich ass bekannt fir seng grouss Auswiel un traditionelle Platen a
Mielspeisen. Zu de bekanntste Plate gehéiert de berühmte Wiener Schnitzel,
d'Tirouler Speckkniddelen, den Tafelspitz, d'Kärntner Kasnudeln an all Zorte vu
Kniddelen. Zu de berühmteste Séissegkeeten zielt virun allem d'Mozartkugel,
d'Sachertorte, d'Linzertorte, Salzburger Nockerln a verschidde
Strudelvariatiounen.



https://lb.wikipedia.org/wiki/Sowjetunioun

D'Unioun vun de Sozialistesche Sowjetrepubliken (kuerz UdSSR oder Sowjetunioun,
bzw. op Russesch Союз Советских Социалистических Республик, kuerz СССР) war e
Staat an Osteuropa, an an Nordasien, dee vum 30. Dezember 1922 bis zum 8.
Dezember 1991 bestanen huet.

D'Sowjetunioun huet aus 15 verschiddenen, theoretesch gläichberechtegte
Republike bestanen. An der Praxis war awer d'Russesch Federatioun, déi 1990 78%
vun der ganzer Fläch duergestallt huet, staark predominant. Déi Federatioun war
während der Oktoberrevolutioun vum 7. November 1917 aus dem Kär vum Zareräich
ervirgaangen, a sollt no der Opléisung vun der Sowjetunioun 1991 den haitege
Staat Russland bilden.

Mat 22,4 Millioune Quadratkilometer huet den Territoire vun der Sowjetunioun ee
Sechstel vun der Äerduewerfläch, déi iwwer dem Waasser läit, bedeckt, a war
domat dat gréisst Land vun der Welt.

Vum Baltesche Mier bis bei de Pazifik sinn et 10.000 Kilometer, a vum arkteschen
Ozean bis un d'afghanesch Grenz sinn et 5.000 Kilometer. Westlech vum Ural läit
dat osteuropäescht Déifland. Ëstlech vum Ural erstrecke sech fir d'éischt dat
Westsibirescht Déifland an déi kasachesch Stepp, da kënnt dat Ostsibirescht
Héichland. Am Süde sinn eng ganz Rëtsch vu Biergmassiver: de Kaukasus, de Pamir
mam Pik Kommunismus (den héchste Bierg vun der Sowjetunioun), den Tian Shan, den
Altai, d'Werchojansker Biergketten, d'Tscherskibierger an als lescht
d'Vulkanketten op der Hallefinsel Kamtschatka. Am grousse Ganze besteet déi
sowjetesch Geographie haaptsächlech aus Plainen a Plateauen.



https://lb.wikipedia.org/wiki/Schweden

D'Kinnekräich Schweden (schwed.: Konungariket Sverige) ass eng konstitutionell
Monarchie an Nordeuropa. D'Land grenzt am Westen un Norwegen an am Nordosten u
Finnland. Zu Schweden gehéieren och d'Insele Gotland an Öland.

Iwwer d'Öresund-Bréck, am Südweste vum Land, ass d'skandinavesch Hallefinsel mat
Dänemark verbonnen. D'Haaptstad vu Schweden ass Stockholm.

De Klima a Süd- a Mëttelschweden ass op Grond vun der Erwäermung duerch de
Golfstroum relativ temperéiert. D'Temperaturen an Nordschweden sinn dogéint
subarktesch. Nërdlech vum Polarkrees geet d'Sonn am Summer net ënner, dofir ass
et an de Wanterméint dann och 24 Stonne laang däischter.

Ëstlech vu Schweden mécht d'Ostmier d'natierlech Grenz an do leien och déi
meescht vun deene ongeféier 221.800 schwedeschen Inselen. Déi zwou gréisst si
Gotland (zirka 3000 km²) an Öland (zirka 1300 km²). Am Weste gëtt d'Land duerch
de Biergmassiv Skanden, vun Norwegen getrennt. Den héchste Bierg, de Kebnekaise,
ass mat sengen 2.111 m gläichzäiteg och den héchsten am Land. Schweden huet 28
Nationalparken. Déi flächeméisseg gréissten dovu leien am Nordwesten.

Wéinst besserem Buedem a Klima konzentréiert sech den Akerbau éischter a
Südschweden. Wat ee méi nërdlech kennt, wat d'Bëscher (virun allem
Nolholzbëscher) méi dicht a wäitflächeg ginn.

Waren et an den 1950er a 60er Joren éischter Immigranten op Sich no enger
Aarbecht, sou fannen haut och vill politesch Flüchtlingen eng nei Heemecht a
Schweden. Eng 6,7 % vun der Bevëlkerung sinn Auslänner, déi meescht dovu Finnen
(zirka 100 000). Aner gréisser Gruppen Auslänner kommen aus Jugoslawien, Polen,
dem Irak an och aus Däitschland.

Sami, Roma, Sinti, Judden an déi finnesch Tornedale sinn offiziell unerkannte
schwedesch Minoritéiten. D'Geschicht vun der finnescher Minoritéit vun den
Tornedalen ass déi vun enger muttwëlleger Siidlungspolitik tëscht Russland a
Schweden am 19. Joerhonnert. D'Tornedale liewen haaptsächlech an Nordschweden a
schwätzen e ganz speziellen alfinneschen Dialekt dee sech staark vum moderne
Finnesch ënnerscheet. Tornedale sinn net mat deene Finnen ze verwiesselen déi
eréischt a leschter Zäit immigréiert sinn.

Offiziell hat Schweden bis 2009 keng offiziell Sprooch. Schwedesch war de facto
déi Sprooch, déi historesch do entstanen a gewuess ass an am Alldag och als
dominant Landessprooch fungéiert huet. Säit dem 1. Juli 2009 ass de jure
festgeluecht ginn, datt Schwedesch déi offiziell Sprooch vu Schweden ass.
Schwedesch gehéiert zu der nordgermanescher Sproochefamill a gläicht deenen
anere skandinavesche Sproochen.

Finnesch, Meänkieli, Jiddesch, Romani a Samesch sinn offiziell unerkannte
Minoritéitesproochen.

Den 1. Januar 2000 huet Schweden déi offiziell lutheranesch-evangelesch
Staatskierch ofgeschaaft. All d'Konfessiounen a Relioune sinn zanterhier vu
staatlecher Säit aus gläichgestallt.

Obschonn net méi Staatskierch, bleiwen d'Protestanten an der Majoritéit. Eng
82 % vun de Schwede sinn no lutheranesch-evangeleschem Glawe gedeeft (Stand
2003). Wéi a villen anere westeuropäesche Länner och ass awer d'Zuel vun deenen
déi hire Glawe praktizéiere bedeitend méi kleng wéi dat wat um Pabeier steet.

Déi zweetgréisst reliéis Grupp ass dee vun de Muslimen (250.000 - 300.000). Aner
gréisser Communautéite sinn d'Kathoulesch Kierch (zirka 150.000) , d'Syresch
Orthodox Kierch (zirka 29.000 ) an d'jiddesch Communautéit (zirka 10.000).

Déi eelst Relikter déi um Territoire vum haitege Schweden fonnt goufe, sinn aus
der Steenzäit. Schrëftlech ernimmt ginn d'Schweden déi éischt Kéier am 1.
Joerhonnert vum réimeschen Historiker Tacitus. D'Suionen, wéi hie se genannt
huet, waren e Stamm am ëstleche Schweden deen haaptsächlech an der Géigend vum
Séi Mälaren a vun de Stied Stockholm a Sigtuna doheem war (Svealand). Den Numm
Schweden geet op dee Stamm zréck.

Am néngten an zéngte Joerhonnert, der Zäit vun de Wikinger, ënnerhuele
schwedesch Wikinger Expeditiounen a Richtung Ost- a Südosteuropa. Et gëtt
gehandelt a geraibert, deelweis sech awer och niddergelooss. Sou geet zum
Beispill d'Grënnung vu Kiew op Schwedesch Wikinger zréck. D'Wikinger
hannerloossen hir Spuren an de baltesche Länner, Russland an dem Schwaarze Mier.
Iwwer déi russesch Flëss packe se et bis op Konstantinopel.

Parallel zur Christianiséierung am 12. Joerhonnert, wiisst och d'Muecht vum
Kinnekshaus. D'Kinnekräich gëtt reorganiséiert an d'Land expandéiert no alle
Säiten hin. Nei Territoirë wéi d' Österland (dat haitegt Finnland, tëscht 1362
an 1809 Deel vu Schweden), ginn entweder eruewert oder, wéi d'Gotaland am
Westen, mat Kontrakter un d'Kroun gebonnen. 1389 ginn déi dräi Länner Norwegen,
Dänemark a Schweden ënner dänescher Kroun am Kader vun der Kalmarer Unioun
vereent. Am Laf vum 15. Joerhonnert gëtt d'Resistenz géint d'Unioun awer ëmmer
méi staark a 1523 gëtt Schweden zu gudder Lescht nees en onofhängegt
Kinnekräich. Kinnek gëtt de Gustav Eriksson Vasa, dee sech duerno Gustav I. vu
Schweden genannt huet. An der Regierungsperiod vum Gustav I. gëtt Schweden
protestantesch an duerch d'Grënnung vum Riksdag, dem schwedesche Parlament, gëtt
d'Bourgeoisie méi staark an d'Decisioune vum Staat integréiert.

Ënner der Vasa-Dynastie klëmmt Schweden am 17. Joerhonnert zu enger europäescher
Groussmuecht op. De Kinnek Gustav II. Adolf gräift mat Succès tëscht 1612 an
1632 op Säit vun de Protestanten an den Drëssegjärege Krich an. Nom Westfälesche
Fridden (1648) ass Schweden, zesumme mat Frankräich, eng vun den zwou
Groussmuechten déi als Garant fir de Fridden an Europa antrieden. D'Kinnekräich
Schweden beherrscht an dëser Period den Handel am ganzen Ostmiergebitt, Deeler
vu Finnland, dem Baltikum an ass duerch de Besëtz vu Vorpommern Räichsstand vum
Hellege Réimesche Räich vun Däitscher Natioun. An den nächsten zwee Joerhonnerte
sollt Schweden awer ëmmer méi an d'Defensiv geroden. De Schwedesch-russesche
Krich (1808-1809), dee mat enger Nidderlag vu Schweden an dem Verloscht vu
Finnland op en Enn geet, ass de Schlusspunkt vun de schwedeschen Ambitiounen als
Groussmuecht.

Nodeem de Karl XIII. keng Kanner huet, gëtt de franséische Maréchal Jean
Baptiste Bernadotte adoptéiert an 1810 als Trounierwen designéiert. Ënner dem
Numm Karl XIV. Johann gëtt de Bernadotte 1818 Kinnek vu Schweden an Norwegen
(Norwegen war 1814 no engem Krich géint Dänemark u Schweden ofgi ginn). 1866
gëtt d'Land e konstitutionelle Rechtsstat, mä d'Personalunioun tëscht Schweden
an Norwegen huet nach bis 1905 bestanen.

Während dem Éischten an Zweete Weltkrich bleift Schweden neutral, spillt awer
eng wichteg Roll als Asylland fir politesch Flüchtlingen.

1973 ginn d'Schwede sech eng nei Konstitutioun an 1995 triede se der
Europäescher Unioun bäi. Eng Majoritéit vun 56 % stëmmt 2003 an engem Referendum
géint d'Aféierung vum Euro.

Schweden ass eng konstitutionell Monarchie. De Karl XVI. Gustav, zanter 1973
Kinnek vu Schweden, huet haaptsächlech eng zeremoniell a representativ Funktioun
an ass ouni wierklech politesch Muecht. D'schwedescht Parlament, de Riksdag,
besteet aus enger Kummer, huet 349 Deputéierten a gëtt all véier Joer op en
Neits gewielt. D'Parlament designéiert de Premierminister deen dann d'Ministere
vu senger Regierung ernennt.

D'Parlamentswale vun 2006 goufe vun der moderat rietser Koalitioun Allianz fir
Schweden (Allians för Sverige) gewonnen. D'Koalitioun aus véier Parteie konnt
fir d'éischt Kéier zanter der Aféierung vum allgemenge Walrecht d'Dominanz vun
de Sozialdemokrate briechen. D'Sveriges socialdemokratiska arbetareparti bleift
awer mat 34,99 % déi gréisst Partei am Parlament. Neie Premier ass den Fredrik
Reinfeldt vun der Moderata samlingspartiet.

Schweden ass neutral, Member vun der Europäescher Unioun , de Vereente Natiounen
, der OECD an dem Nordesche Rot.

Traditionell gëtt Schweden an dräi Groussregiounen (schwed.: landsdelar)
agedeelt: Götaland, Svealand an Norrland. Dat haitegt Finnland war bis 1809 déi
véiert Regioun, d'Österland. D'Regioune waren nach eng Kéier an 25 landskap
ënnerdeelt.

1634 gouf d'Administratioun vum deemolege Kanzler Axel Oxenstierna reforméiert
an zanter deem besteet Schweden aus 21 Verwaltungseenheeten, de Län, an 290
Gemengen.

Schweden war eent vun de Pionéierlänner an den Ufankszäite vum Film.
International bekannte Perséinlechkeete sinn de Mauritz Stiller, de Victor
Sjöström, den Ingmar Bergman a Schauspillerinne wéi d'Greta Garbo, d'Ingrid
Bergman an d'Anita Ekberg.

D'Land huet eng ganz Rëtsch international bekannte Schrëftsteller. Ënner hinne
sinn Nimm wéi Emanuel Swedenborg, August Strindberg an Astrid Lindgreen.

Schweden ass international fir seng Popmusek bekannt an huet den Eurovision Song
Contest véiermol gewonnen. ABBA ass dobäi scho bal zu sou eppes wéi engem
Synonym fir schwedesche Pop avancéiert. Mä och méi rezent Gruppen wéi Soundtrack
of our lives, Mando Diao an The Hives hunn internationale Succès. Och bekannt
ass Schweden fir seng Metalgruppen, wei: Hammerfall, In Flames, Dark
Tranquility, Hypocrisy, Deathstars, Sabaton, Amon Amarth an nach vill mei.

Schweden war 1958 op der Foussball-Weltmeeschterschaft am eegene Land an der
Finall géint Brasilien.

D'Industrialiséierung huet a Schweden laang op sech waarde gelooss a bis d'spéit
19. Joerhonnert war d'Land eng batteraarm Agrarnatioun. D'Industrie ass nom
Zweete Weltkrich dunn awer schëtzeg gewuess a Schweden zu engem Land mat enger
héich kompetitiver Economie a gudder Liewensqualitéit ginn.

Den Akerbau mécht haut nëmmen nach 2 % vum BIP aus a mëttlerweil ass och de
sekundäre Secteur (28 %) réckleefeg. De Gros vum BIP (70 %) kennt iwwer den
tertiäre Secteur, den Handel an d'Servicer, eran.

Schweden ass räich un natierleche Ressourcen. Déi wichtegst si Bëscher,
Waasserkraaft an Eisenäerz.

Zu de weltwäit bekannte schwedesche Betriber gehéieren ënner anerem Electrolux,
Ericsson, Hennes & Mauritz, IKEA, SAAB, Scania, Securitas, Tele2, Tetra Pak a
Volvo.



https://lb.wikipedia.org/wiki/Portugal

D'Portugisesch Republik (República Portuguesa) oder och einfach nëmme Portugal,
ass e Staat am Südweste vun der iberescher Hallefinsel. E gëtt am Westen an am
Süde vum Atlanteschen Ozean, am Osten an am Norde vu Spuenien begrenzt. Donieft
gehéieren zum portugisesche Staatsgebitt d'Inselgrupp vun den Azoren souwéi
Madeira. Westlech vun der Haaptstad Lissabon läit Cabo da Roca, dee westlechste
Punkt vum europäesche Festland.

Den Numm Portugal entstaamt dem Numm vun der Siidlung Cale am Delta vum Floss
Douro. Cale kéint e griichescht Wuert sinn (Kalles = "schéin") a sech op
d'Schéinheet vun der Natur am Norde vum Portugal vun haut bezéien, deen
d'Griichen deemools koloniséiert haten. Aner Historiker mengen, datt Cale aus
dem Phönizesche kéim, well d'Phenizier Portugal an der Zäit virun de Réimer
besidelt haten. Wéi Portugal zum Réimeschen Imperium gehéiert huet, gouf Cale e
wichtegen Hafen, op Latäin Portus Cale. Am Mëttelalter gouf Portus Cale zu
Portucale, duerno Portugale, woubäi dëst Wuert am 7. an am 8. Joerhonnert nëmmen
déi nërdlech Deeler vum Land waren, also d'Regioun tëscht de Flëss Douro a Rio
Minho. Anerersäits verkierzt sech den Numm Portus Cale zu Porto, der
zweetwichtegster Stad, déi sech dowéinst voller Stolz als déi Stad betruecht,
déi dem Land den Numm ginn huet.

Portugal huet eng ganz komplex Administratioun. Et gëtt fënnef Regiounen
(regiões), 18 Distrikter (distritos) an zwou autonom Regiounen (regiões
autónomas), donieft existéieren 28 sougenannte "statistesch Ënnerregiounen"
(subregiões estatísticas). Een Niveau drënner kommen dann ongeféier 308 Kreesser
(municípios oder concelhos) a 4257 Gemengen (freguesias). Déi Andeelung ass
éischter ineffizient an deier. Et gëtt un enger Reform geschafft, déi
d'Distrikter ofschafen an d'Kompetenzen dezentraliséiere soll.

D'Vir- an d'Fréigeschicht vum Land entsprécht zum gréissten Deel der Entwécklung
an den anere Regioune vun der Iberescher Hallefinsel. Vun 2000 v. Chr. un sinn
d'Iberer wahrscheinlech aus Nordafrika agewandert. Vun 1200 v. Chr. un goufe vun
de Phenizier a vun 700 v. Chr. un vun de Griichen Kolonie gegrënnt. No 600 v.
Chr. wanderen Kelten eran, déi sech mat den Iberer vermëscht hunn (sougenannten
Keltiberer). Zu deene gehéiert och de Stamm vun de Lusitaner, deenen hire
laténgeschen Numm méi spéit dem Land säi sollt ginn.

No 450 v. Chr. gouf dat Gebitt vu Karthago eruewert an nom Zweete Punesche Krich
u Roum ofgetrueden. Vun de Réimer gëtt et ënner dem Numm Lusitania zum Deel als
eegestänneg Provënz verwalt. Déi réimesch Herrschaft hält op an der
Vëlkerwanderungszäit, d'Sueben (no 409) a virun Allem d'Westgoten (no 416)
grënnen hir Räicher um Terrain vum spéidere Portugal.

Am Joer 711 gëtt d'Land vun de Mauren eruewert, Portugal gëtt en Deel vum
Kalifat vu Cordoba, wou d'Almoraviden d'Soen hunn. 718 fäenkt León mat der
chrëschtlecher Reconquista un, aus Portugal gëtt sou am 11. Joerhonnert eng
eegestänneg Grofschaft, déi 1093 un den Henri vu Burgund fält, de Grënner vun
der éischter portugisescher Kinneksdynastie.

Ënner dem Henri sengem Jong an Nofolger Alphonse I. gëtt Portugal 1143
onofhängeg, den Alphonse selwer gëtt Kinnek. D'Burgunder sinn a Portugal bis
1383 um Rudder, 1211 gëtt dat éischt Ständeparlament (Cortes) aberuff, 1250 ass
d'Reconquista, no der Eruewerung vun der Algarve, a Portugal fäerdeg, 1256 gëtt
Lissabon nei Haaptstad vum Kinnekräich.

1383 stierft de leschte Burgunder a Portugal. De Jean vun Avis, deen baussent
engem Bestietnes op d'Welt komm ass, rifft sech zum Kinnek aus, kann kastilesch
Uspréch op de portugiseschen Troun an der Schluecht vun Aljubarrota (1385)
ofwieren a grënnt déi zweet portugisesch Dynastie (Avis). D'Avis-Kinneken,
besonnesch den Emanuel I. (1495-1521) verbesseren dem Land seng wirtschaftlech a
militäresch Kapazitéite massiv: Portugal gëtt féierend Handels- a Séimuecht,
keeft Kolonien a Brasilien, Afrika, Arabien, Indien an a China, d'Land ass eng
Weltmuecht an déi räichsten Natioun vun Europa (Kuckt dozou och den Artikel:
Henri de Séifuerer). Och kulturell ass d'Land an der Bléi (Luís de Camões).

1580 ass d'Avis-Dynastie um Enn, Portugal fält aus dynastesche Grënn un
d'Habsburger vu Spuenien. Bis 1640 regéieren d'Spuenier, Portugal verléiert seng
Onofhängegkeet, gëtt zu enger spuenescher Provënz degradéiert a verléiert
Stécker vu sengem Kolonialräich. 1640 kënnt et zu enger Revolte géint
d'spuenesch Herrschaft vum Adel ënner dem Herzog vu Bragance, dee sech als Jean
IV. zum Kinnek erkläert. Hie grënnt déi virlescht portugisesch Dynastie, d'Haus
Bragance. Baussen- a wirtschaftspolitesch gëtt d'Land méi a méi ofhängeg vun
England (cf. Methuenvertrag, 1703). 1755 zerstéiert en Äerdbiewen grouss Deeler
vun der Haaptstad Lissabon, de Marquês de Pombal baut d'Stad erëm op a baut
d'Land mat deels drastesche Methoden zu engem opgekläerten absolutistesche Staat
ëm. 1807 hunn napoleonesch Truppen d'Land besat, d'kinneklech Famill goung an
den Exil a Brasilien. Nodeemss d'Fransousen mat britescher Hëllef erausgehäit
goufen, koum et zu enger liberaler Revolutioun, d'Land krut fir d'éischt Kéier a
senger Geschicht eng Konstitutioun (1821). Eréischt am Miguelistekrich hunn
d'Unhänger vun enger konstitutioneller Monarchie géint d'Unhänger vum
Absolutismus gewonnen. 1821 gouf Brasilien ënner dem Keeser Pedro I. onofhängeg.

D'Zäit nom Miguelistekrich gëtt vun dem Konflikt tëscht de riets- an de
lénksliberale (Cartisten a Setembristen) bestëmmt. 1853 stierft mat der Kinnigin
Maria II. d'Haus Bragance an direkter Linn aus, wéinst dem Bestietnes vun der
Kinnigin mat dem Ferdinand II. vu Sachsen-Coburg-Gotha kann d'portugisesch
Branche vun dësem däitschen Adelshaus den Troun iwwerhuelen (bis 1910).
D'Schlussphas vun der Monarchie gëtt vun enger allgemenger Schwächt vum Land,
wirtschaftleche Problemer (Staatsfaillite 1891) a sech widderhuelend
republikanesch Opstänn bestëmmt. 1908 kommen de Kinnek Charles I. a säin Ierwe
bei engem Attentat ëm d'Liewen, 1910 gëtt d'Republik ausgeruff.

1916 gräift d'Land op der Säit vun der Entente an den Éischte Weltkrich an. Déi
éischt Republik, bis 1926, ass duerch anarchesch a chaotesch Zoustänn
gezeechent, monarchistesch a kommunistesch Revolten, Putschversich (ë. a. vum
Sidónio Pais, 1917), schwaach, heefeg wiesselend Regierungen ouni
parlamentaresch Majoritéit an eng allgemeng politesch Instabilitéit erschwéieren
d'Situatioun.

1926 putscht d'Arméi a setzt der éischter Republik en Enn. Ënner dem Militär
setzt sech allerdéngs en Zivilist, António de Oliveira Salazar, vun 1928 un
Finanzminister, vun 1932 u Premier, un d'Spëtzt vum Staat. Hie grënnt 1933 den
Estado Novo, den neien autoritäre Staat mat faschisteschen Tendenzen, mat enger
Eenheetspartei (National Unioun), enger Staatsjugend an enger Geheimpolice
(PIDE). Am Zweete Weltkrich bleift d'Land neutral, erlaabt awer den Alliéierten
d'Ariichte vu Militärbasen op den Azoren a gëtt, nodeem de Krich eriwwer ass,
NATO-Member. 1960 fänkt de Kolonialkrich un, dee besonnesch an Afrika (Angola,
Mosambik, Guinea-Bissau) mat grousser Häert gefouert gëtt. 1968 muss de Salazar
wéinst Problemer mat der Gesondheet opginn, säin Nofolger, Marcello Caetano, ka
sech allerdéngs net zu radikale Reformen decidéieren. Duerch de Kolonialkrich
ass Portugal aussepolitesch ëmmer méi isoléiert, d'Käschte vum Krich dreiwen
d'Staatsverscholdung an d'Inflatioun an d'Luucht. Féierend Genereel erkennen,
datt de Kolonialkrich militäresch fir Portugal net méi ze gewannen ass. Well
d'Regierung net capabel ass, eng politesch Léisung fir de Problem ze fannen,
kënnt et 1974 zum Putsch. D'Onzefriddenheet vun der Bevëlkerung mat der
Diktatur, déi duerch d'Wirtschaftskris (wéinst der éischter Pëtrolskris 1973)
nach verstäerkt gëtt, féiert dozou, datt sech d'Bevëlkerung massenhaft mat de
putschenden Offizéier solidariséiert, et kënnt zu engem allgemenge
Volleksopstand, der Oeilletsrevolutioun, déi den Estado Novo ewechbléist. Déi
nei Machthaber entloossen d'portugisesch Kolonien an d'Onofhängegkeet
(1974/1975). Dat ass d'Enn vum portugisesche Kolonialräich.

Et bleift ze soen, datt Portugal seng lescht Kolonien, nämlech de klengen
Iwwerséiterritoire Macau, op der südchinesescher Küst, ongeféier 60 km vun
Hongkong ewech, eréischt 1999 u China zréckginn huet.

Déi éischt Phas no der Revolutioun ass vun engem Konflikt tëscht enger éischter
konservativer Stréimung (Generol António Sebastião Ribeiro de Spínola) an engem
sozialistesche Flillek (Otelo Saraiva de Carvalho, Haaptmann Otelo) gezeechent,
dee sech an dem MFA (Movimento das Forças Armadas - der Vereenegung vun de
putschenden Offizéier) ofspillt. Um Ufank gésäit et sou aus, wéi wann
d'sozialistesch Stréimung géif gewannen, well et zu Verstaatlechungen a
Landreforme komm ass, déi nei Konstitutioun von 1976 definéiert de Sozialismus
als Staatszil.

Mä wéi sech bei den éischte Presidentschaftswalen no der neier Konstitutioun
1976 de moderéierten Generol Eanes iwwerraschend däitlech géint den Haaptmann
Otelo kann duerchsetzen, sinn d'Weiche gestallt fir datt d'Land erëm eng
parlamentaresch Demokratie no westeuropäeschem Modell ka ginn. Den Eanes an de
Chef vun der Sozialistescher Partei, de Mário Soares (Premier vun 1976 bis 1978
a vun 1983 bis 1985, Staatspresident vun 1986 bis 1996) féieren d'Land 1986 an
d'Europäesch Gemeinschaft.

1979 gewënnt fir d'éischt Kéier zanter der Oeilletsrevolutioun erëm eng
politesch Gruppéierung, déi riets vun der Mëtt steet, d'Parlamentswahlen (wat zu
de Regierungen Francisco de Sá Carneiro a Francisco Pinto Balsemão féiert),
d'Regierung ka sech mat der sozialistescher Oppositioun op eng
Konstitutiounsännerung eenegen, duerch déi sozialistesch Iwwerreschter, déi no
der Oeilletsrevolutioun an d'Konstitutioun geschriwwe goufen, erausgeholl ginn.
D'Konstitutiounsännerung, déi 1982 a Kraaft trëtt, eliminéiert ënner anerem dee
bis dohi wichtege Revolutiounsrot a setzt e Verfassungsgeriicht nom Virbild vun
aneren demokratesche Staaten an. 1985 gëtt den Aníbal Cavaco Silva Premier, seng
konservativ PSD gewënnt onerwaart héich d'Wale vun 1978, bei deenen eng Partei
fir d'éischt Kéier eng absolut Majoritéit kritt. De Cavaco Silva bleift bis 1995
Premier, hie steet fir eng neoliberal Wirtschaftspolitik, d'Verstaatlechungen
aus der Zäit vun der Oeilletsrevolutioun gi réckgängeg gemaach. Vun 1995 bis
2002 stellen d'Sozialiste mat dem António Guterres d'Regierung, vun 2002-2004
huet d'Land mat dem José Manuel Barroso erëm eng konservativ Regierung.
D'Funktioun vum President ass mat engem Sozialist besat, well dem Soares säin
Nofolger 1996 de Sozialist Jorge Sampaio gëtt. 2004 gëtt de Barroso vum
Europäesche Conseil zum Nofolger vum Romano Prodi als President vun der
Europäescher Kommissioun bestëmmt. De Pedro Santana Lopes gëtt doropshi Premier,
mä seng Koalitioun hält net laang: den 30. November 2004 rifft de President
Sampaio Neiwalen aus, déi am Februar 2005 ofgehale ginn. De José Sócrates, dee
Spëtzekandidat vun der Partido Socialista war, ass zanter dem 12. Mäerz 2005
Ministerpresident. Den 22. Januar 2006 gouf de Cavaco Silva zum President
gewielt; hie gouf den 23. Januar 2011 erëmgewielt.

De Minho am Nordweste ass eng vun de Géigende wou déi meescht Leit wunnen,
d'Groussstied leien nëmmen op der Atlantikküst, bannen am Land leien dofir vill
Dierfer a méi kleng Stied. De Minho gëtt wéinst sengem Klima an der relativ
staarker Vegetatioun als de grénge Gaart vu Portugal bezeechent. D'Häng vun de
ville Flossdäller si fir den Ubau vun Drauwe reservéiert, aus deenen de bekannte
Portwäin an de Vinho Verde gemaach ginn. Donieft gëtt et och vill
Geméiskulturen. D'natierlech Vegetatioun ass eng Mëschung vun där aus der
gemässegter Klimazone an aus där vun der subtropescher, jee no Héicht gëtt et
Eechen oder Käschten resp. Kiferen an Olivebeem.

Am Nordoste läit Trás-os-Montes (Hanner de Bierger). Dësen Deel vum Land deen
dem Mier de Réck dréit, ass eng Gebiergsregioun an där et am Wanter zimlech kal,
an am Summer zimlech waarm ka ginn. D'Vegetatioun ass net sou staark wéi am
Minho an hëlt of wat ee méi no bei d'spuenesch Grenz kënnt. Déi zwou Provënzen
hunn eng Gemeinsamkeet : hir Gebiergsmassiver, wéi z. B. de Marão oder de
Peneda-Gerês gi vu ville Flëss, wéi dem Rio Minho (Grenzfloss tëscht Portugal a
Spuenien) oder dem Rio Douro, duerchschnidden. Am Norde vu Portugal läit de
Nationalpark Peneda-Gerês, dat gréisst Naturschutzgebitt vum Land, wou et och
nach Reschter vum Urbësch gëtt, mat Beem wéi der wantergrénger Steeneech. Grouss
Stied am Norde si Porto, Vila Nova de Gaia, Matosinhos, Braga, Vila Real a
Bragança.

Mëttelportugal ass gréisstendeels hiwweleg bis gebiergeg an huet mat der Serra
da Estrela eng gréisser Biergskette wou et och e Skigebitt gëtt. Déi wichtegst
Landschafte sinn d'Beira, de Ribatejo (den Tejo-Plateau mat dem Spëtznumm Gaart
vu Lissabon), d'Estremadura an den Zoufloss vum Tejo an den Atlantik. Déi ganz
Regioun ass relativ fruchtbar an huet en optimale Klima fir den Ubau vu
Wäindrauwen. Wäi gëtt hei schonn zanter der Réimerzäit produzéiert. Donieft ginn
och nach all méiglech Zorten Kar, Räis, Sonneblummen a Geméis ugebaut. D'Regioun
gëtt vum Tejo an zwee gedeelt. Iwwerschwemmungen, déi fréier am Ribatejo
regelméisseg eng Plo waren, kommen zanter dem Bau vu ville Staumaueren net méi
vir. Grouss Stied a Mëttelportugal si Lissabon, Aveiro, Amadora, Almada, Seixal,
Cascais, Coimbra, Viseu, Guarda, Leiria, Castelo Branco, Covilhã, Setúbal a
Santarém.

De Süde vu Portugal besteet aus dräi Landschaften : Terras do Sado, Alentejo an
der Algarve. Déi ganz Régioun ass platt bis hiwweleg mat engem drechene bis
gliddege Klima. Den Alentejo, fréier souzesoen de portugisesche Reservoir fir
Kar, ass hautzedaags nëmmen dënn bewunnt a vill vu senge Bewunner wanderen aus,
wäitleefeg Karfelder mat Olivebongerten a Korkeechen dominéieren d'Landschaft.
Zum Kar- kënnt och nach de Wäinubau, an a klammende Proportiounen d'Sonneblumen,
als Haaptproduiten. D'Wisen, déi am Fréijoer voll vu Blumme sinn, ginn als Weede
fir d'Schof benotzt. Zum wirtschaftleche Néiergang droen net zulescht och déi
ëmmer méi laang Drécheperiode bäi. Fir deem entgéint ze steiere ginn ëmmer méi
Staumauere gebaut. Net heemesch, mä ëmmer méi heefeg ze fanne, sinn
Eukalyptusbeem, déi allerdéngs, wéinst der grousser Brandgefor déi vun hinnen
ausgeet, net onëmstridde sinn. Déi südlech Küsteregioune sinn heefeg vu Kifere
bewuess. Donieft gëtt et vill Palmenzorten, vun deenen awer nëmmen d'Zwergpalm
aus dem Land selwer ass.

D'Algarve markéiert déi ganz Südküst vum Land an ass mat hire schéine Stied, de
géie Küsten a Sandplagen zu enger beléifter Vakanzendestinatioun ginn, wat déi
gewinnt negativ Niewewierkunge vum Massentourismus mat sech bruecht huet. Grouss
Stied a Südportugal si Portalegre, Évora, Beja, Faro a Sagres. De wichtegste
Floss ass de Rio Guadiana, deen och d'Grenz zu Spuenien markéiert. Un déi grouss
Hëtzt am Summer ugepasst sinn och vill Planzen déi Waasser späicheren.

Zu Portugal gehéieren och déi zwou Inselgruppen Madeira (Holzinsel) an d'Azoren
d'Héngerdéifsinsel am Atlantik; si sinn entstanen duerch vulkanesch Aktivitéit
an hu wéinst hirer Lag virun der afrikanescher Küst eng zu engem Deel tropesch,
zum aneren Deel subtropesch Vegetatioun. Den héchste Bierg vu Portugal fënnt een
op den Azoren (Monte Pico, 2 351 m).

De wichtegste Floss vu Portugal ass den Tejo, deen a Spuenien ënner dem Numm
Tajo entspréngt a bei Lissabon an den Atlanteschen Ozean fléisst.

D'Déierewelt vu Portugal ass nëmmen onwesentlech anescht wéi déi vu Spuenien.
Vereenzelt gëtt et nach Wëllef; de Pardelluchs, deen et nëmmen op der iberescher
Hallefinsel gëtt, ass a Portugal bal ausgestuerwen. Nëmmen nach seele ginn
Eenzeldéiere fonnt an déi sinn héchstwahrscheinlech iwwer d'spuenesch Grenz an
d'Land komm. Fir de Rescht fënnt een nach d'Wëllkaz, de Routfuuss,
d'Wëllschwäin, den Hirsch, wëll Geessen an d'Wëllkanéngchen. A Portugal kann ee
vill Vigel observéieren, well d'Land op der Migratiounsroute vun den Zugvigel
fir d'Destinatioun Afrika läit, dorënner besonnesch am Süden och Flamingoen;
Steenadler liewen an den Küstegebidder a ginn do och op d'Juegd. Am Banneland
kommen och verschidden Zorte Schlangen a Skorpioune vir.

Portugal ass, aus sproochlecher, ethnescher a reliéiser Siicht, en homogeent
Land. D'Portugisesch Sprooch gëtt am ganze Land geschwat. Just an den Dierfer vu
Miranda do Douro gëtt en Dialekt geschwat, de Mirandes, deen dem Astureschen
zougerechent gëtt.

Aus anthropologescher Siicht sinn d'Portugisen e Mëschvollek, dat aus den
Nokomme vun den Iberer besteet, der Urbevëlkerung vun der iberescher
Hallefinsel, den Nokomme vun de réimeschen, goteschen, suebeschen a maureschen
Invasoren.

De maureschen Afloss ass a Portugal méi staark wéi an aneren europäesche Länner.
No der Reconquista goufen d'Mauren zum Deel verdriwwen, zum gréissten Deel als
versklavt. Si hu sech méi spéit mat der Bevëlkerung vermëscht a ware bedeelegt
un dem Opbléien vum Handwierk a Akerbau am fréie Mëttelalter.

Iwwer laang Jore war Portugal en Auswanderungsland; wichteg Zentre vu
portugiseascher Kultur gëtt et virun allem a Frankräich wou 600 000 Portugise
liewen. Anerersäits war Portugal schonn zu Zäite vun den Onofhängegkeetskricher
vu senge Kolonien Zilland fir Immigranten aus den koloniséierte Géigenden.
Zanter dem Bäitrëtt vu Portugal an d'Europäesch Unioun ass d'Land ëmmer méi zu
engem Awanderungsland gi fir Mënschen aus Afrika (Angola), Südamerika
(Brasilien), de Kap Verdeschen Inselen an aus Osteuropa (Russland, Moldawien an
aus der Ukrain.

Méi wéi d'Hallschent vun den Auslänner lieft zu Lissabon oder an anere
Küstestied. D'Bevëlkerungsdicht ass am gréissten an der Küstesträif tëscht der
spuenescher Grenz an der Géigend ronderëm Lissabon. Op deem Terrain liewe 70
Prozent vun der ganzer Bevëlkerung; d'Hannerland ass nëmme ganz dënn besidelt.

Matzen am Land gëtt et ëmmer méi Migratiounsbewegungen. Ëmmer méi Mënsche
plënneren aus dem Hannerland a Richtung Industriezentren (Lissabon, Porto) oder
Tourismusgéigenden (Algarve, Madeira oder op d'Azoren

Zanter dem Bäitrett vu Portugal zuer EG am Joer 1986 huet sech dem Land seng
Économie sech méi a méi diversifiéiert a sech dobäi virun allem op den
Déngschtleeschtungssecteur ausgeriicht. Dengschtleeschtunge maachen an der
Tëschenzäit ongeféier zwee Drettel vum BIP aus. Wéi och an anere Staate vun
Europa goufen an de leschte Joren noutwenneg Privatiséierungen duerchgefouert an
dem Staat seng Ausgabe reduzéiert. 1998 huet sech Portugal fir de Bäitrett an
d'Europäesch Währungsunioun qualifizéiert an huet den 1. Januar 2002, wéi 11
aner Staaten och, den Euro als Währung agefouert.

D'Neiverschëldung vu Portugal läit momentan iwwer den 3 % déi am
Maastricht-Vertrag definéiert goufen, woubäi et allerdéngs net dat eenzegt Land
am Moment ass.

De Wirtschaftswuesstem huet mat ongeféier 3,3 % all Joer zwar an der
Vergangenheet den EU-Durchschnett an der Regel iwwertraff, trotzdeem ass
Portugal nach ëmmer den äermsten Almember vun der EU: De BIP pro Kapp (a
Kaafkraaftparitéiten) läit bei ongeféier 78 % vum Duerchschnett vun den
EU-Länner virun der Ostvergréisserung, woubäi en 1985 nach bei 50 % louch. Als
negativ fir e méi staarke Wuesstem vun der Produktivitéit an der Beschäftegung
gi virun allem strukturell Probleme betruecht, wéi z. B. den ëmmer nach
schlechte Bildungssystem an déi héich Zuel vun Analphabeten, déi deels schlecht
Infrastruktur, an eng ineffizient Verwaltung. Aus deene Grënn geréit Portugal
ëmmer méi a Rivalitéit mat Länner mat nidderege Paien aus Mëttel- an Osteuropa,
Asien an Nordafrika an ass deemno fir auslännesch Direktinvestitiounen net
besonnesch attraktiv; d'Durchschnëttsléin sinn a Portugal ganz niddrëg bei ganz
laangen Aarbechtszäiten. Auslännesch Investitiounen komme virun allem aus
Groussbritannien a Spuenien; déi gréisst Investitioun vun allen Zäite war de Bau
vun Auto-Europa, enger Autofabrik.

Den Aussenhandel gëtt zu ongeféier 80 % mat den EU-Partner ofgewéckelt;
exportéiert gi virun allem Kleeder a Schong, Maschinnen, Chimiesproduiten, Kork,
Cellulose a Pabéier. Importéiert gi Maschinnen, all Zorte vun Transportmëttelen,
Pëtrol a Pëtrolsproduiten a Landwirtschaftsproduiten. Portugal huet e ganz
groussen Handelsbilanzdefizit an och en Zahlungsbilanzdefizit, deen duerch héich
Recetten aus dem Tourismus allerdéngs net sou héich ass wéi den
Handelsbilanzdefizit.

Portugal huet vill natierlech Ressourcen, dorënner Kuel, Koffer, Zënn, Gold,
Eisenäerz a Pyrit a Chalcopyrit, Tounmineraler wéi Kaolinit a Wolframit an
Uraninit; et gehéiert domat zu de weltwäit féierende Natiounen an der Wolfram-
an Uranproduktioun. Während dem Zweete Weltkrich huet Hitlerdäitschland
portugisesche Wolfram fir seng Waffenproduktioun benotzt, an der Atombomm vun
Hiroshima war portugiseschen Uran dran.

D'Landwirtschaft a Portugal ass eng vun den ineffizientesten an Europa; den
Undeel vun dem Akerbau um BIP läit bei ongeféier 5 %, mä iwwer 15 % vun der
aktiver Bevëlkerung schaffen hei. Dat huet dozou gefouert, datt vill Betriber hu
missen opginn, sou datt mëttlerweil bal d'Hallschent vun de Liewensmëttel muss
importéiert ginn. D'Korkeecheplantatiounen am Alentejo an de Ubau vu Mandelen
ass och an enger déiwer Kris. Anerersäits ginn op grousse Flächen Eukalyptusbeem
gesat, well déi méi séier wuessen an domat der Celluloseindustrie, engem
wichtegen Wirtschaftsfacteur vum Portugal, déi noutwenneg Ressource liwwert.
Ëmweltpolitesch gesinn ass dat eng ganz schwiereg Situatioun, well den
Eukalyptus dem Buedem seng Reserven hëlt, den Urbësch an domat och d'Déierewelt
op d'Säit dréckt a selwer ganz liicht brennt, wat zu deene bekannten an heefege
katastrophale Bëschbränn am Summer féiert.

Zanter der Oeilletsrevolution vu 1974 huet Portugal sech zu enger stabiler
parlamentarescher Demokratie entwéckelt. Déi véier wichtegst Organer vun der
Politik a Portugal sinn de President, de Premier a säi Ministerrot, d'Parlament
an d'Justiz.

De President, deen all fënnef Joer direkt an allgemenge Wale bestëmmt gëtt, ass
och Commandant en chef vun der Arméi. Hien ernennt de Premier an de Ministerrot,
woubäi en sech do un de Resultater vun der Parlamentswal z'orientéieren huet. De
Staatsrot ass e Gremium, deen de President beréit. E besteet aus sechs zivile
Beamten, alle fréiere Presidenten, fënnef Persounen, déi vum Parlament gewielt
ginn a fënnef Persounen, déi de Preident bestëmmt.

D'Regierung gëtt vum Premierminister ugefouert, dee sech säi Ministerrot
zesummenstellt. All nei Regierung muss dem Parlament e Programm virleeën, iwwer
deen debattéiert gëtt. Wann dee Programm net refuséiert gëtt, dann heescht dat,
datt d'Régierung vum Parlament akzeptéiert gëtt.

D'Parlament gëtt als Assembleia da República (Versammlung vun der Republik)
bezeechent a besteet aus enger Kummer mat bis zu 230 Deputéiert. D'Deputéiert gi
fir véier Joer gewielt, woubäi d'Verhältneswalrecht benotzt gëtt. De President
huet d'Recht, d'Parlament opzeléisen an Neiwalen auszeschreiwen.

D'Iewescht Geriicht ass déi héchst Instanz vun der portugisischer Justiz, woubäi
et speziell Iewescht Gerichter fir militäresch, verwaltungsrechtlech a
steierrechtlech Froe gëtt. D'portugisesch Cour constitutionnelle huet néng
Memberen an iwwerwacht d'verfassungsgerecht Ausleeë vum Recht.

Am Parteiespektrum dominéieren dräi Parteien: de Sozialisten (PS) stinn zwou
biergerlech-konservativ Parteien, d'Sozialdemokratesch Partei (PSD) an
d'Vollekspartei (PP), géinteniwwer. Déi zwou leschtgenannte Parteien hu sech zu
enger Walallianz, der Força Portugal, zosummegedoen. De PS stellt zanter der
Oeilletsrevolutioun ëmmer de President, andeems d'Premieren schonn aus béid
Lagere komm sinn. Zur Zäit regéiert d'biergerlech-konservativt Lager. Weider
Parteien sinn déi portugisesch Gréng (Partido Ecologista “os Verdes”, PEV),
d'Kommunisten an de Lénksblock (Bloco de Esquerda, BE).

Portugal ass Member vun der Europäescher Unioun (EU) an hat d'Presidence vum
Conseil vun der EU am éischte Hallefjoer 2000 iwwerholl. An där Zäit huet
Portugal als Zil gehat, den Dialog mat Afrika ze forcéieren an Impulser fir
d'Stäerkung vun der Konkurrenzkapazitéit vun der europäescher Wirtschaft ze
ginn. Dat 2. Semester 2007 huet et nees d'Presidence.

Portugal war Grënnungsmember vun der NATO an bedeelegt sech mat Truppe bei der
Friddenssécherung um Balkan. Zesumme mat Spuenien ass Portugal un den
Ibero-Amerikanesche Sommete bedeelegt, deenen hiert Zil den Dialog virun allem
mat de Länner aus Latäinamerika ass. Portugal war och an der Féierungsroll wéi
d'Communautéit vun de Portugiseschsprochege Länner (CPLP) gegrënnt ginn ass, mam
Zil, d'Kooperatioun vun dëse Länner ze verdéiwen. Portugal huet och Timor-Leste
ënnerstëtzt, eng fréier Kolonie, an där hirem Onofhängegkeetswëllen, souwuel
finanziell wéi och militäresch, a kooperéiert elo mat dësem jonke Staat zesumme
mat asiatesche Länner, den USA an der UNO.

Portugal huet en Territorialsträit mat Spuenien wéinst Olivenza (resp.
Olivença), dat zu Spunie gehéiert, mä awer vu Portugal revendikéiert gëtt.
Olivenza ass zanter 1801 ënner spuenescher Verwaltung, allerdéngs huet Spuenien
sech um Wiener Kongress vun 1815 bereet erkläert, den Territoire u Portugal
zréckzeginn. Dat ass nach net geschitt, wat Portugal dofir bis haut regelméisseg
verlaangt.

Portugal gëtt heiansdo och d'Land vun de Poete genannt. An der portugisescher
Literatur hat d'Poesie ëmmer méi e staarken Afloss wéi d'Prosa. Am Mëttelalter,
wéi d'portugisesch Natioun entstanen ass, war am Nordweste vun der ibereschen
Hallefinsel d'Poesie wäit verbreet an huet exzellent sou gutt epesch wéi lyresch
Wierker produzéiert. Ausser deene bekanntste klasseschen Dichter Luís de Camões
a Fernando Pessoa, gëtt et eng Rei aner, manner bekannte Kënschtler, déi op déi
modern portugisesch Literatur e wichtegen Afloss hunn..

D'Prosa huet sech e bësse méi spéit entwéckelt. Eréischt am 14. Joerhonnert
koumen déi éischt Chroniken oder Biographië vun Helleger eraus. De Fernão Lopes
ass dovun dee wichtegsten; hien huet eng Chronik geschriwwen iwwer
d'Regentschaft vun dräi Kinneken aus senger Zäit. International ass déi
portugisesche modern Literatur am meeschte bekannt. Hei falen d'Schrëfte vum Eça
de Queirós an dem Nobelpräisdréier fir Literatur 1998, José Saramago am
meeschten op.

Ongeféier 97 % vun de Portugise si réimesch-kathoulesch , woubäi a Portugal
Glawensfräiheet besteet. D'Pilgerplaz Fátima läit a Portugal an ass der Maria,
dem Jesus senger Mamm, dévouéiert. D'Maria gëtt vun de Portugise vill veréiert,
bal wéi eng Gottheet, wat fir munnecher en Indiz op de Fait ass, datt d'Virfahre
vun de Portugise virun der Christianiséierung haaptsächlech weiblech Gottheeten
ugebied hunn.

D'portugisesch Kichen huet enorm vill Aspekter, well d'Portugise vill Saachen,
déi s'op hiren Entdeckungsfahrte kennegeléiert hunn, an hir Kachtraditiounen
opgeholl hunn. An all Régioun vu Portugal gëtt et eege Spezialitéiten, mat
verschiddene Fleesch- a Fëschzorten oder Mieresfriichten. D'Nationaliessen ass
de Bacalhau, bei deem et 365 verschidde Zoubereedungsméiglechkeete gi soll.
Portugal ass och fir säi Wäi bekannt, schonn zanter der Réimerzäit gëtt Portugal
mat dem Gott vum Wäin an de Fester, dem Bacchus, associéiert. Och haut gehéieren
d'Wäiner aus Portugal zu deene beschten op der Welt, bekannt ass virun allem de
séisse Porto.

Déi wichtegst Musekform a Portugal ass de Fado, dee ganz melancholesch ka sinn
an dowéinst deelweis responsabel ass fir de Klischee vun de melancholesche
Portugisen; géintiwwer den temperamentvolle Spuenier. Dës Musek huet eppes vu
saudade (etwa: Sehnsucht) u sech, an et ass gutt méiglech, datt s'eng Mëschung
ass vun de Lidder vu portugisesche Matrousen an de Rhythme vun afrikanesche
Sklaven.

Dobäi gëtt en Ënnerscheed tëscht zwou Stilformen; dem Fado vu Lissabon an deem
vu Coimbra. D'Amália Rodrigues war déi wichtegst a bekanntst Fado-Kënschtlerin,
no hirem Doud kruten e puer jonk Kënschtler d'Méiglechkeet aus dem Schiet
erauszekommen an nei Forme vum Fado ze produzéieren, déi zum Deel nëmme nach
duerch d'saudade un den urspréngleche Fado erënneren. Och an de fréiere
portugisesche Kolonien hat de Fado sech ausgebreet a sech eegestänneg zum
kap-verdesche Morna vun der Cesária Évora oder zum brasilianesche Choro
weiderentwéckelt.

Aus der Zäit vum faschisteschen Estado Novo ënner dem Salazar staamt eng
Liddermaachertraditioun. Déi bekanntst Vertreter vun dëser Protestbewegung sinn
de José Afonso (dacks Zeca genannt) an de Sérgio Godinho. Vum José Afonso staamt
d'Interpretatioun vum Grândola, vila morena, e Lidd, dat den Depart fir
d'Oeilletsrevoluioun aglaut hat.

An der Popmusk huet sech a Portugal den Hip Hop Tuga erausgeschielt, deen eng u
Portugal adaptéiert Fassong vum Hip Hop ass, an deen ënner Jugendlecher ganz
populär ass.

All portugisesch Regioun ass houfreg op hiren eegene Folklorestil (Ranchos
Folclóricos). Déi portugisesche Musek- und Danztraditioun huet sech a Brasilien
mat den Traditioune vun de Sklaven aus dem Angola vun haut gemëscht an ass als
Samba och a Portugal ganz beléift. Ënner den angolaneschen Immigranten ass och
de Kuduro, eng Zort haarden, allerhad sënnleche Samba mat engemhelleweche
Rhythmus, ganz populär, de Kizomba ass en ähnlechen Danzrhythmus, deen awer net
sou verbreet ass.

Am Juni gëtt et a ganz Portugal Fester zu Éiere vun den dräi Vollekshellegen
(Santos Populares). Dës dräi Helleg sinn den Antonius, den hellege Johannes an
de Péitrus. Gefeiert gëtt mat Wäin, água-pé (Moscht), traditionellem Brout mat
Sardinnen, Stroossefester an -dänz, Hochzäiten, Feier a Freedefeier an vill
gudder Laun.

Santo António gëtt an der Nuecht vum 12. op den 13. Juni gefeiert, virun allem
zu Lissabon (wou dësen Hellëge gebuer gouf und gelieft huet), wou et och eng
Zort Cavalcade (Marchas Populares) him zu Éiere gëtt. Et ginn och Hochzäiten
zelebréiert (Casamentos de Santo António). De populäersten Hellegen ass de São
João (hl. Jean), deen um Gehaansdag virun allem zu Porto a Braga gefeiert gëtt,
woubäi et Sardinen a Caldo Verde (eng traditionell Zopp) gëtt an d'Leit sech
géigesäiteg mat Plastikhummeren op de Kapp schloen, wat Gléck soll bréngen. Zu
Éiere vum São Pedro gëtt den 28. an den 29. Juni gefeiert, besonnesch zu Póvoa
de Varzim an zu Barcelos, woubäi déi Fester zu Éiere vum Mier sinn. Dofir gëtt
vill Feier (fogeiras) benotzt an et gëtt erëm eng Zort "Stroossefuesend".

Foussball ass dee bekanntsten, beléiftsten an am meeschte gespillte Sport a
Portugal. De portugisesche Foussball huet Weltklassespiller wéi den Eusébio,
Manuel Rui Costa oder de Luís Figo ervirbruecht. Nieft dem Foussball hu
portugisesch Sportler international an aneren Disziplinnen Marathon,
Beachvolleyball und Rullhockey groussen Erfolleg.

Et gëtt a Portugal nach eng traditionell Sportaart, de Jogo do pau
(Bengelspill), dat e Selwerverdeedegungssport ass an einfach hëlze Bengelen als
"Waff" benotzt. Dëse Sport staamt aus dem Mëttelalter, ass awer haut nach
populär; d'Bengelen, déi hautdesdaags dofir geholl ginn, si 60 bis 80 Zentimeter
laang, also méi kuerz wéi déi vu fréier.

Bis zu der Oeilletsrevolutioun 1974 gouf d'Bildung lénks leie gelooss an och no
der Revolutioun geet den Opbau vum Bildungssystem nëmme lues virun. Dat mierkt
ee bis haut: 2000 hat nëmmen een Zéngtel vun den Drëssegjäregen en
Héichschouldiplom. Domat huet Portugal ënner den EU-Mitgliedern virun der
Osterweiderung dee mat groussem Ofstand nidderegste Wäert. Mat sengen 15 %
Analphabeten läit Portugal och an dëser Statistik vir.

Wien no der Uewerschoul nach d'Escola Secundária besicht (während dräi Joer),
däerf op d'Universitéit a kann tëscht e puer Méiglechkeete fir säin
Héichschoulstudium wielen: d'Héichschoulbildung gëtt a Portugal vu staatlechen a
privaten Universitéiten (universidades) a staatlechen a private
Fachhéichschoulen (escolas politécnicas) ugebueden an duerchgefouert. Fir den
entléene Régiounen ze hëllefen sinn a ville mëttleren Stied Héichschoulen
agericht ginn; de Wiessel vun enger Institutioun zu enger anerer ass relativ
liicht. Et ass op jiddwerfall en Opnameexamen z'absolvéieren an et sinn
Studéiertaxen fälleg, déi bei de private Schoulen méi héich si wéi bei de
staatlechen, an och vum Fach ofhängeg sinn; op staatlechen Schoule si bis zu
850 € all Joer fälleg. Trotzdeem ass ongeféier en Drëttel vun de Studente bei
enger privater Institutioun ageschriwwen. Zousätzlech zu den Aschreiwtaxe si
propinas ze bezuelen, dat sinn Taxen déi fir d'Austelle vun Zensuren an Diplomer
agezu ginn. Ongeféier 20 % vun de Studente kommen an de Genoss vun enger
akommesofhängeger staatlecher Subventioun.

Déi staatlech portugisesch Radio- an Televisiounsgesellschaft RTP
(Radiotelevisão Portuguesa) bedreift zwéin Televisiounssenderen, RTP 1 an RTP 2.
Zanter 1992 si Privatsenderen a Portugal erlaabt, zanterhier gëtt et nach SIC an
TVI (Televisão Independente, bedriwwe vun der kathoulescher Kierch). De Programm
gëtt bei alle véier Sendere vu brasilianeschen a portugiseschen Telenovelas an
Action-Serien dominéiert; d'Noriichte sinn an héijer Mooss op Portugal
ausgeriicht. Filmer ginn dacks op Englesch mat Ënnertitele gewisen. Den
Auslandssender RTP-Internacional kann och a Mëtteleuropa empfaange ginn a weist
dat Bescht aus alle véier Programmer.

A Portugal gëtt et ongeféier 150 Radiostatiounen, woubäi de Sender vun der RTP
an de kathoulesche Sender Radio Renascença landeswäit kënnen empfaange ginn.
D'RTP ass iwwer Kuerzwell och a Mëtteleuropa ze héieren, allerdéngs nëmmen op
Portugisesch.

Ënner de villen Zeitungen, déi a Portugal gedréckt ginn, leeft momentan e
Konsolidéierungsprozess of, bei deem wuel e puer méi kleng Zeitungen ënnergoe
wäerten. Déi wichtegst Zeitunge sinn déi konservativ-liberal Diário de Notícias,
de linksliberale Público (allen zwee vu Lissabon) an de Jornal de Notícias vu
Porto. Ganz grouss Oploen hunn och d'Sportzeitungen, déi all Dag eraus kommen a
sech bal nëmme mat Foussball beschäftegen - déi wichtegst sinn d'O Jogo an d'A
Bola. Als bescht Wochenzeitung gëllt den Expresso. Am Beräich vun der
Klaatschpress sinn d'Magaziner Maria an Nova Gente déi all Woch gedréckt ginn,
déi Publikatiounen mat den héchsten Oploen.

Déi dräi wichtegst Fluchhäfe vu Portugal, Porto, Lissabon a Faro gi vun e puer
Fluchgesellschaften ugeflunn, woubäi déi zwou portugisesch Fluchgesellschaften
TAP Portugal a Portugália déi meescht Verbindungen ubidden. Et gëtt och Flich
bannent dem Land, mä well d'Land ze kleng ass sinn déi net besonnesch attraktiv
an tendéieren dozou relativ deier ze sinn.

D'Stroossennetz ass, virun allem och mat Hëllef vu Subside vun der EU gutt
ausgebaut, wat Leit, déi Portugal an den achtzeger Jore fir d'lescht Kéier
besicht haten, verwonneren däerft. Déi wichtegst Route gi vun Autostradas (mat
Péagen) oder Itinerários Principais (IP) (gratis) resp. Itinerários
Complementares (IC) zerwéiert. An ofgeleeëne Gebidder kann een allerdéngs nach
dacks op Pavé-Stroosse stoussen. D'Selwerfueren, speziell an de Stied, sollte
sech Mëtteleuropäer gutt iwwerleeën; dem Chaos zu de Stousszäiten an dem
generéisen Ausleeë vun de Verkéiersregelen ass net jiddweree gewuess. Datt de
Stroosseverkéier a Portugal zu den onsécherste gehéiert, hunn europäesche
Onglécksstatistike schonn dacks bewisen. Taxie si relativ bëlleg, besonnesch an
de Stied.

D'Eisebunnsnetz a Portugal ass net besonnesch dicht, op den Haapttrasse sinn
d'Verbindungen awer effizient a séier, wann d'Eisebunner net grad streiken.
D'Billjeeë si relativ bëlleg. Op den Niewestrecke gouf an de leschte Joerzéngten
näischt méi investéiert a vill sinn och mëttlerweil ausser Betrib. International
Zich verbanne Portugal mat e puer Stied a Spuenien, donieft gëtt et eng
Verbindung op Irún op der spuenesch-franséischer Grenz mat direktem TGV-Uschloss
fir op Paräis.

Dogéint gëtt et en zimlech dicht Busnetz, dat zu niddrege Präisser bal all
Uertschaft ufiert. International Busse verbanne Mëtteleuropa mat Portugal, si gi
wéinst der laanger Fuerzäit allerdéngs bal nëmme vu Gaaschtaarbechter benotzt.
D'Busse fueren a Portugal vun der Rodoviária of, wou een och d'Biljeeë kritt.

Wat nach dozou ze soen ass. All Krees huet en eegene reliéise Feierdag, dacks
fir den Hëllegen Antonius den 13. Juni, dem Hëllege Johannes de 24. Juni oder
den Hëllege Péitrus den 29. Juni. Wann de Krees kee sou e Feierdag huet, dann
ass Fuessonndeg e gesetzleche Feierdag. De Fuessonndeg gëtt awer faktesch wéi e
normale Feierdag behandelt, virun allem well d'Staatsbeamten deen Dag
normalerweis fräi hunn. Donieft gëtt doriwwer diskutéiert, de 24. Juni als
Feierdag anzeféieren (Onofhängegkeet vu Portugal am Joer 1128).



https://lb.wikipedia.org/wiki/L%C3%ABtzebuergesch_Foussballnationalequipe

D'Lëtzebuergesch Foussballnationalequipe (A-Kader) ass eng Selektioun vun de
beschte Lëtzebuerger Foussballspiller, déi vun der FLF ausgewielt ginn. Si
representéiert d'FLF op internationalem Niveau, zum Beispill bei
Frëndschaftsmatcher géint Equippe vun aneren nationale Verbänn, awer och bei de
Qualifikatioune fir d'Europameeschterschaft (UEFA) an d'Weltmeeschterschaft
(FIFA). Foussball ass eng vun de beléiftste Sportaarten zu Lëtzebuerg. An der
FIFA-Weltranglëscht läit d'Lëtzebuerger Nationalequipe op der Plaz "133" (Stand:
12. Januar 2017). Déi meescht Foussballspiller aus der FLF-Selektioun si keng
Foussball-Profi'en, mat wéinegen Ausnamen, wéi zum Beispill de Mario Mutsch (FC
St. Gallen, D1 Schwäiz), de Lars Gerson (IFK Norköpping, D1 Schweden), den
Aurélien Joachim (RKC Waalwijk, D1 Holland) an de Maurice Deville (1. FC
Saarbrücken, D3 Däitschland).

Bei der Qualifikatioun fir d'Foussball-Europameeschterschaft 2004 ass et der
Foussball Nationalequipe net gelongen ze gewannen a krut domat och keen eenzege
Punkt am Klassement. En Déifpunkt an der Geschicht waren d'Joren 1980 bis 1985
wou d'Selektioun 35 Néierlagen hannereneen huet missen astiechen. Am Oktober
1995 dogéint huet d'Lëtzebuerger Selektioun sech an der FIFA-Weltranglëscht fir
zwéi Méint ënner déi 100 éischt Nationalequippe vun der Welt klasséiert, an dat
op der 98. Plaz.

Zanter 2010 ass de Luc Holtz Trainer vun der lëtzebuergescher
Foussballnationalequipe. Ënner senger Leedung huet d'Equipe am meeschte Succès.
D'Nationalequipe huet deemno géint d'Slowakei, Litauen, Albanien, Mazedonien an
Nordirland gewonnen.

Den 29. Oktober 1911 stoung fir d'éischt Kéier eng lëtzebuergesch Selektioun an
engem offizielle Lännermatch um Terrain. De Frëndschaftsmatch géint Frankräich
goung mat 1:4 an der Stad verluer. Déi éischt lëtzebuergesch Nationalequipe huet
haaptsächlech aus Foussballspiller vun de Stater Veräiner Spora Lëtzebuerg, vun
der Union Lëtzebuerg a vum Racing Lëtzebuerg bestanen: Alphonse Weicker, Jemmy
Becker, Zénon Bernard, François Langers, Joseph Faber, Albert Elter, Emile
Kuborn, Joseph Michaux, Henri Schwartz, Michel Ungeheuer a Victor Kauth. Den 8.
Februar 1914 huet Lëtzebuerg sech revanchéiert, de Match ass 5-4 ausgaangen.



https://lb.wikipedia.org/wiki/Koordin%C3%A9iert_Weltz%C3%A4it

Déi Koordinéiert Weltzäit, kuerz UTC, ass d'Referenzzäit, déi fir déi ganz Welt
déiselwecht ass a vun där all d'Zäiten an deene verschiddenen Zäitzone vun der
Welt ofgeleet ginn.

Déi international Ofkierzung UTC stellt eng Zort Kompromëss tëscht dem englesche
Begrëff Coordinated Universal Time an dem franséische Begrëff Temps Universel
Coordonné duer.

Fréier war d'Greenwich Mean Time (GMT) d'Referenzzäit. Si ass 1926 a Universal
Time (UT) ëmbenannt ginn. Si gouf bestëmmt duerch astronomesch Beobachtungen um
Observatoire vu Greenwich, mat deenen d'Äerdrotatiounszäit bestëmmt gouf.

Well d'Gezäiten d'Rotatioun vun der Äerd ëm hir eegen Achs all Dag ganz liicht
ëm 0,002 Sekonne méi lues gi loossen, an d'Rotatioun och nach weidere klengen
onprevisiblen Onregelméissegkeeten duerch Magmastréim tëscht Äerdmantel an
Äerdkär ausgesat ass, huet déi Method leider keng prezis Zäitdefinitioun op
engem Niveau ënner deem vun der Sekonn erlaabt. Et gouf no méi exakte Methode
gesicht, an 1967 ass d'Definitioun vun der Sekonn als Zäiteenheet du vun enger
Atomauer ofgeleet ginn.

1972 ass och d'Referenzzäit mat där Atomzäit synchroniséiert ginn, an d'UTC ass
op där neier Basis entstanen.

Well d'Atomzäit, an doduerch d'UTC, also net genee der Äerdrotatiounszäit UT1
entsprécht, op déi et awer u sech eleng ukënnt an déi dofir och an de
Geowëssenschaften an an der Astrometrie gebraucht gëtt, muss all 1-3 Joer bei
der UTC eng Schaltsekonn dobäigesat ginn, fir datt d'Differenz tëscht UTC an UT1
ni méi grouss wéi 0,9 Sekonne gëtt. Sou gouf z. B. d'Silvesternuecht 2008/9 ëm
eng Sekonn méi laang.

D'Koordinatioun vun der Weltzäit ass d'Aufgab vum Internationale Büro fir
Gewiichter a Moossen (BIPM).

Lëtzebuerg läit an der Wanterzäit op UTC+1 an an der Summerzäit op UTC+2, d. h.
datt dem Land seng Zäitzon, eng, respektiv zwou Stonne, virun der Referenzzäit
läit. Sou ass et z. B. mat enger UTC vu 14:00 zu Lëtzebuerg am Summer scho
16:00.



https://lb.wikipedia.org/wiki/Japan

Japan, op Japanesch 日本 nihon oder nippon „Urspronk/Wuerzel vun der Sonn”, ass en
ostasiateschen Inselstaat, deen op 6852 Insele verdeelt am Pazifeschen Ozean
läit. Zum Westen hi fënnt een Nord- a Südkorea, zum Norden hi Russland an zum
Südwesten hi China an Taiwan.

Der Seechen no gouf Japan am 7. Joerhonnert v. Chr. vum Tennō (jap. Keeser)
Jimmu gegrënnt. Schonn am 5. a 6. Joerhonnert hate sech d'chinesesch Schreifweis
an de Buddhismus etabléiere kënnen, éischt Zeeche fir de staarken Afloss dee
China op d'japanesch Kultur sollt hunn.

Bedeitung a Roll vum Keeser hunn am Laf vun der Geschicht staark variéiert. Bis
an d'8. Joerhonnert war den Tennō déi héchst Autoritéit am Räich, an der Zäit
duerno war seng Muecht éischter begrenzt an dacks nëmme vu symboleschem Wäert.
D'Soen hat vereenzelt d'Noblesse aus dem Entourage vum Haff, meeschtens awer
waren et d'Shōgun déi d'Land ënner Kontroll haten. Japan war de facto fir
Joerhonnerten ënner der Herrschaft vu verschiddene Shogunaten (Militärdynastien)
déi - mat relativ kuerzen Ënnerbriechungen - vum 12. bis an d'éischt Hallschent
vum 19. Joerhonnert un der Muecht waren.

Am 16. Joerhonnert hunn Handelsleit a chrëschtlech Missionären aus Portugal,
Spuenien, Holland an England Japan fir sech entdeckt. Den europäeschen Interessi
um Land huet d'Shogunat zwar skeptesch gemaach, gouf awer ufanks toleréiert.
Nodeem d'Aktivitéite vun de kathoulesche Missionären awer weider zougeholl hunn,
gouf d'Chrëschtentum 1636 verbueden. Virun allem d'Verbreedung vum Katholizismus
war an den Ae vun de Shogun en éischte Schrëtt a Richtung Kolonialiséierung vu
Japan duerch d'Iberer. Zu gudder Lescht gouf jiddwer Kontakt mat Europäer
verbueden. Eenzeg Ausnam: protestantesch Hollänner hunn däerfe kontrolléierten
Handel bedreiwen, dat awer och just op der Insel Dejima bei Nagasaki.

Déi sougenannt Edo-Period (1603-1868), an där d'Shogunat vun der Tokugawa-Famill
un der Muecht war, war d'Zäit vun internationaler Isolatioun, mä anengems och
déi längst Friddensperiod vun der Neizäit.

Et sollten 251 Joer vergoe bis datt d'Japaner 1854 - ënner Drock vun den
Amerikaner - nees wëlles waren d'Relatioune mam Westen erëm opzehuelen an der
Isolatiounspolitik en Enn ze maachen.

De Kontakt mat den Europäer an den Amerikaner léist bannent kierzter Zäit eng
ganz Rëtsch vun Evenementer aus, déi déi traditionell politesch Kultur a
gesellschaftlech Verhältnesser an e Koup trëlle loossen. De politeschen Ëmbroch
kënnt 1868 mat der sougenannter Meiji-Restauratioun. D'Shogun verléieren
d'Muecht an de Keeser gëtt nees als héchst Regierungsinstanz unerkannt. Eng
sëlleche Reforme ginn an deene Jore lancéiert: de Feudalsystem gëtt ofgeschaaft,
staatlech Institutiounen no westlechem Modell ginn etabléiert, d'Schoulflicht
gëtt agefouert an d'Land kritt eng nei Verfassung. Aus dem Keeserräich gëtt um
Enn eng konstitutionell Monarchie, aus dem Agrarland eng Industrienatioun. Déi
schëtzeg Moderniséierung an d'Fale loosse vun der Isolatiounspolitik verännere
Land a Gesellschaft fundamental. D'Japaner ginn aussepolitesch méi king a si
Wëlles hir Positioun als regional Wirtschafts- a Militärmuecht weider
auszebauen. D'Konsequenz dovu sollt eng Expansiounspolitik sonnergläiche sinn.

An de Joren 1894/95 kënnt et zum éischte chinesesch-japanesche Krich. China
verléiert Taiwan, d'Insel bleift bis 1945 japanesch Provënz.

D'Engagement vun de Russen an der Mandschurei am Nordoste vu China féiert 1905
zum russesch-japanesche Krich . D'Konfrontatioun goung zugonschte vu Japan aus a
markéiert déi éischt Defaite vun enger europäescher Groussmuecht géint en
asiatescht Land. Japan kënnt an de Besëtz vu Sakhalin an de Kurilen,
d'Mandschurei gëtt nees u China zréckginn.

Am Éischte Weltkrich stinn d'Japaner op der Säit vun der Entente. 1920 trëtt
d'Land dem Vëlkerbond bäi a gëtt Member vum Sécherheetsrot. De Westen erkennt
Japan als nei Regionalmuecht am Pazifikraum un, an akzeptéiert déi nei
Territoiren. Et sollt net fir laang sinn.

Parlament, Regierung a Keeser hunn am Laf vun den 1930er Joren ëmmer méi
d'Kontroll un d'Militär verluer.

1932 besetzen d'Japaner d'Mandschurei a grënnen de Marionettestaat Mandschuko.
No massiver internationaler Kritik trëtt Japan 1933 nees aus dem Vëlkerbond aus.
1936 ënnerschreiwe Japan an Däitschland den Antikominternpakt. Et bleift zwar en
éischter symbolescht Schreiwes, ass awer och en éischte Schrëtt a Richtung Achs
Berlin-Roum-Tokio vun 1941.

1937 eskaléiert d'Situatioun an der Mandschurei an et kënnt zum zweete
chinesch-japanesche Krich. 1938 iwwerdréit d'Parlament all
Entscheedungsautoritéit a krichsrelevante Froen op d'Militär.

Den zweete Krich mat China markéiert och gläichzäiteg den Ufank vum Pazifikkrich
an dem Zweete Weltkrich an Asien. Een Dag no der Fligersattaque op d'amerikanech
Pazifikbase zu Pearl Harbor op Hawaii (7. Dezember 1941) erklären d'Amerikaner
Japan de Krich.

D'Japaner waren den Alliéierten an der Ufankszäit vum Krich ëmmer e Schratt
viraus a konnten hiren Afloss iwwer ganz Südostasien ausbreeden. D'Philippinnen,
Neiguinea, Birma an Indonesie ginn am Laf vun nëmmen e puer Méint okkupéiert.

Mat der japanescher Nidderlag an der Schluecht vu Guadalcanal op de Salomonen
(1942-43) konnt d'japanesch Expansioun gestoppt ginn. Japan verléiert duerch
d'Géigenoffensive vun den Alliéierten no a no ëmmer méi Territoiren. 1945 gëtt
Okinawa op den Ryūkyūinsele vun den Alliérten ageholl, Tokio an Ōsaka
bombardéiert. De 6. August 1945 gehaien d'Amerikaner eng éischt Atombomm op
Hiroshima, den 9. August explodéiert eng zweet iwwer Nagasaki. Sechs Deeg drop
kapituléiert Japan bedingungslos; formell ënnerschriwwe gouf d'Kapitulatioun den
2. September 1945.

D'Haaptacteuere vun der aggressiver Annexiounspolitik sinn an den internationale
Krichsverbriecherprozesser vun Tokio tëscht 1946-48 ugeklot a veruertelt ginn.

Bis Enn Abrëll 1952 war Japan vun den Amerikaner okkupéiert. 1956 trëtt d'Land
de Vereente Natioune bäi. Tëscht 1955-1973 ass d'japanesch Economie formidabel
gewuess an d'Land huet sech politesch stabiliséiert.

Japan läit op engem Archipel ëstlech vum asiatesche Festland. Den Inselstaat
grenzt am Norden un d'Ochotskescht Mier, am Osten un de Pazifeschen Ozean, am
Süden un d'Ostchinesescht Mier an am Westen un d'Japanescht Mier. Nieft sëlleche
méi klengen Insele (6848 Stéck) sinn d'Haaptinselen - vun Norden no Süden -
Hokkaidō, Honshū (déi gréisst), Shikoku, an Kyūshū. Ëm déi 73 % vun der Landmass
si Bierger. Deen héchsten ass de Fujisan mat 3776 Meter. Déi riseg
Biergformatiounen aus vulkaneschem Gestengs si knapps fir Landwirtschaft,
Industrie oder als Bauland ze gebrauchen. Besidelt sinn haaptsächlech
d'Küsteregiounen, wat och eng vun den Haaptursaaachen ass datt Japan eng vun
deenen héchste Bevëlkerungsdensitéiten op der Welt huet. Am Groussraum Tokio op
der Pazifikküst wunnen eleng schonn 30 Millioune Leit.

Japan läit matten an enger Subduktiounszon, enger Regioun an där sech dräi
tektonesche Placke laanschtenee reiwen, d'eurasesch, d'philippinnesch an
d'Pazifesch Plack.

Et kënnt dofir regelméisseg zu Äerdbiewen a Vulkanausbréch. Vun deene ronn 240
Vulkaner sinn der eng 40 aktiv. Besonnesch geféierlech si Séibiewen, déi am
schlëmmste Fall en Tsunami ausléise kënnen.

D'Monsunsaison fänkt an de südleche Regioune schonn ufanks Mee un. D'Reefront
wandert da Richtung Norde virun, an erreecht Enn Juli d'Insel Hokkaidō. De
Monsun dauert ongeféier 6 Wochen.

D'Sproochsituatioun a Japan ass eng relativ homogen. Japanesch, op Japanesch 日本語
nihongo, ass d'Nationalsprooch a gëtt vun der Quasitotalitéit vun der
Populatioun a vun deene meeschte Minoritéite geschwat. Wéi déi meescht Sproochen
huet och d'Japanesch eng sëlleche regional Dialekter opweises.

Déi japanesch Sprooch benotzt nieft de chinesesche Schrëftzeechen (Kanji) zwee
eege Silbeschrëftsystemer (Hiragana a Katakana), déi vu chinesesche
Schrëftzeechen ofgeleet sinn. Stroossen, Garen a.s.w si meeschtens a Kanji an a
laténgescher Ëmschrëft (Rōmaji) beschëldert.

D'Ryūkyū-Sproochen, déi gemengerhand als Ënnergrupp vum Japanesche gesi ginn,
ginn hautdesdaags nëmmen nach vun enger Minoritéit zu Okinawa op de
Ryūkyū-Insele geschwat.

Ainu, eng indigène Minoritéitssproooch déi net mam Japanesche Famill ass, kënnen
nëmmen nach vereenzelt eeler Leit am Norde vun der Insel Hokkaido.

Englesch ass nach viru Chinesesch déi Friemsprooch, déi am meeschten an de
Schoule geléiert gëtt. Allerdéngs gëtt dacks kritiséiert, datt de japaneschen
Engleschcours ze vill op d'Bestoe vum TOEIC-Test ausgeriicht ass an net genuch
Kommunikatiounsfäegkeete vermëttelt. Déi drëttheefegst Friemsprooch ass Däitsch.

Japan gouf mat der Konstitutioun vun 1947 zu engem laizistesche Staat an huet
mam selwechten Dokument d'absolut Reliounsfräiheet agefouert.

De Buddhismus an de Schintoismus sinn déi historesch wichtegst Reliounen an hu
bis haut groussen Afloss op Kultur a Gesellschaft vum Land. Aus westlecher
Perspektiv éischter gelungen ass datt den offizielle Statistiken no eng grouss
Majoritéit (iwwer 80 %) vun de Japaner net nëmmen zu enger, mä zu en allenzwou
gehéiert. Eng Ursaach dofir ass datt de Buddhismus an de Schintoismus an hirer
reliéiser a philosophescher Traditioun no beienee leien a sech am Laf vun der
Zäit zu enger eegener, typesch japanescher Spirutualitéit vermëscht hunn. De
reliéise Synkretismus erkläert och datt sech d'Iddi vun där enger, exklusiver
Relioun ni richteg duerchgesat huet. De Buddhismus an de Schintoismus gehéieren
haut zum soziokulturelle Patrimoine vun de Japaner a liewen an der Traditioun
vun de gesellschaftleche Gebraich virun. Hochzäite ginn dacks mat enger
schintoistescher Zeremonie gefeiert, Doudesritualer wéi d'Begriefnes an d'Gebied
fir déi Verstuerwe si meeschtens a buddhistescher Traditioun gehalen.

De Buddhismus, op Japanesch 仏教 bukkyo, koum am 6. Joerhonnert iwwer den Emwee vu
Korea an d'Land. Anescht wéi am Schintoismus gëtt et am Buddhismus eng
persounifizéiert Hellegkeet an d'Méiglechkeet nom Doud an d'Paradäis ze kommen.
De Schintoismus, deen aus de japaneschen Urreliounen entstanen ass, baséiert
dogéint op der Veréierung vun Naturgottheeten an de Virfueren. Et gëtt iwwer 200
Richtungen.

Zanter dem 19. Joerhonnert sinn a Japan eng Hällewull nei reliéis Bewegungen,
déi sougenannt Nei Reliounen, op Japanesch 新宗教 shinshūkyō, entstanen. Déi
meescht si vun traditionelle Relioune wéi dem Schintoismus, dem Buddhismus, dem
Hinduismus an dem Chrëschtentum beaflosst.



https://lb.wikipedia.org/wiki/Frans%C3%A9isch

Franséisch, oder d'franséisch Sprooch gehéiert zu der romanescher Grupp vun den
indogermanesche Sproochen. Si gëtt an 52 Länner vun zirka 130 Millioune Mënsche
(77 Milliounen als Mammesprooch, 53 Milliounen als Zweetsprooch) geschwat
(Stand: 1999).

D'Entwécklung vun der franséischer Sprooch huet déi Eegenaart, datt si vun
intellektuelle Gruppen oder vun Institutiounen (wéi d'Académie française)
optiméiert gouf. Als Héichsprooch ass et deemno eng akademesch Sprooch. Dat
verhënnert awer net, datt et am Alldag eng extrem lieweg a phantasiräich Sprooch
ass a bleift. Net zu Onrecht gëtt d'Franséisch och "Sprooch vum Molière" (oder
vum Voltaire) genannt.

Et gëtt allgemeng ugeholl, datt de romanesche "Volet" vun de Serments de
Strasbourg (842) den éischten, op Romanesch geschriwwenen Text ass. D'Existenz
vun enger romanescher Sprooch gouf fir d'éischt 813 bei Geleeënheet vun der
Synod vun Tours ernimmt. Et dauert bis 880-881 bis den éischte literareschen
Text, Séquence de sainte Eulalie opdaucht. 1539 gëtt Franséisch mat der
'Ordonnance de Villers-Cotterêts vum Kinnek François I. als Rechts- a
Verwaltungssprooch agefouert.

D'Entwécklung vun der Sprooch huet sech a 5 Phasen, déi allerdéngs lues a lues
anenaner iwwergaange sinn, ofgespillt. Bei de Beispiller am Ofschnëtt
Chronologie ass d'Orthographie déi vun de respektiven Éditeuren an net déi vun
den Auteuren. Et däerf een net vergiessen, datt d'Orthographie virum 19.
Joerhonnert staark variéiert huet.

Et gëtt geschat datt um Virowend vun der franséischer Revolutioun nëmmen e
Véirel vun der franséischer Populatioun Franséisch geschwat huet. Deem
géintiwwer ass d'Franséisch op allen europäeschen Häff geleefeg gebraucht ginn.
Franséisch war awer net nëmmen d'Sprooch vum Adel a vun der Diplomatie, mä war
och an de Beräicher vun der Konscht, vun der Wëssenschaft a vun der Technik net
ewechzedenken.

Den engleschen Haff huet laang Zäit Franséisch geschwat. Den honnertjärege Krich
huet 1362 dëse Brauch ofgeschaaft, mä haut nach bestinn déi kinneklech englesch
Devisen op Franséisch: honni soit qui mal y pense an Dieu et mon droit.

D'Franséisch Sprooch gëtt haut vu folgenden Institutiounen iwwerwaacht: Académie
française, Délégation générale à la langue française et aux langues de France,
Service de la langue française (Belsch), Office québécois de la langue
française, les Conseils supérieurs de la langue française de France, de Belgique
et du Québec.

Franséisch ass, eleng oder zesumme mat anere Sproochen, d'offiziell Sprooch
(Amtssprooch) a folgende Länner (a Klameren d'Zuel vun de Mënschen déi
Franséisch als Mammesprooch schwätzen):

Ausserdeem ass Franséisch eng vun den offizielle Sprooche vun der Europäescher
Unioun.



https://lb.wikipedia.org/wiki/Domaine_public

E Wierk fält an den Domaine public wann et net méi vun den Auteursrechter
protegéiert gëtt. Et ass dëst e Kompromëss tëscht dem net korporelle
Propriétéitsrecht vum Auteur u sengem Wierk an den Intérête vun der
Allgemengheet (d. h. dem Public - dohier och d'Bezeechnung Domaine public).

Genee geholl fale just d'Droits patrimoniaux no enger gewësser Zäit an den
Domaine public an net d'Droits moraux. Bei enger Reproduktioun oder
Representatioun vu Wierker am Domaine public muss een also ëmmer nach den Auteur
nennen an et däerf ee sou e Wierk net an enger Aart a Weis veränneren oder aus
dem Kontext rappen, ënner där d'Éier oder d'Reputatioun vum Auteur leide kéint.

No EU-Recht muss een nom Doud vum Auteur nach 70 Joer waarde bis datt deem
Auteur säi Wierk net méi protegéiert ass. Dëse Prinzip kennt awer eng ganz
Rëtsch méi oder manner grouss Ausnamen, an zwar am Fall vu
Collaboratiounswierker, audiovisuelle Wierker, anonymen oder pseudonyme Wierker
a posthume Wierker.



https://lb.wikipedia.org/wiki/Saudi-Arabien

D'Kinnekräich Saudi-Arabien (arabesch: المملكة العربية السعودية) ass eng absolut
Monarchie am Noen Osten. Saudi-Arabien läit op der arabescher Hallefinsel a
grenzt un den Irak, Jordanien, Kuwait, Oma, Katar, Bahrain, d'Vereenegt Arabesch
Emiraten, de Jemen, d'Rout Mier an de Persesche Golf. Bekannt ass d'Land fir
seng restriktiv Gesetzer, säi wirtschaftleche Wuelstand, de Räichtum vum Staat
an déi enorm Buedemschätz. Militäresch zielt d'Land zu de modernsten a
stäerksten an der Regioun, obwuel d'Arméi eigentlech relativ kleng ass. Freideg
ass e komplette Roudag a Samschdes ass deelweis Roudag. Déi islamesch
Zäitrechnung gëtt ugewandt. (Moundkalenner)

Déi Arabesch Hallefinsel besteet gréisstendeels aus engem ausgedehnten
Héichland. Am Weste bilt de Plateau e géie Randofbroch, dee parallel zur Küst
vum Roude Mier verleeft. Am Nordweste gëtt et praktesch keng Küst. Déi héchst
Bierger leien am Südwesten am Asir, wou och den héchste Punkt, de Bierg Dschabal
Saura mat 3.133 m Héicht läit.

Am Oste fält d'Héichland bis bei d'Waasser vum Persesche Golf of, deem seng
Küste mat lauter Dëmpelen a Salzfläche bedeckt sinn. D'Héichland ass
gréisstendeels mat Sandwüst a mat e puer Gebidder vu natierlechem vulkanesche
Gestengs bedeckt. E breet Wüsteband, "dat eidelt Véirel" Rub al-Chali, erstreckt
sech iwwer de ganze Süde vum Land.



https://lb.wikipedia.org/wiki/Malta

D'Republik Malta (malt.: Repubblika ta'Malta) ass dee klengsten europäeschen
Inselstaat am Mëttelmier a klengste Memberstaat vun der EU.

Déi éischt Mënsche sinn ongeféier 5000 v. Chr. vu Sizilien aus op Malta komm.
4000 - 3000 v. Chr. sinn d'Megalith-Tempele gebaut ginn. Malta stoung ënner dem
Afloss vu ville Kulturen. Fir d'éischt ware Phenizier do, duerno d'Griichen, da
bis 218 v. Chr. d'Karthager. Vun 218 bis 201 v. Chr. huet den Zweete Punesche
Krich gedauert an d'Réimer hunn d'Muecht op Malta iwwerholl. Am Joer 60 ass den
Apostel Paulus op Malta ukomm an huet d'Insel evangeliséiert. Dunn ass d'Insel
an d'Hänn vun de Vandalen iwwergaangen, duerno an déi vun de Goten. Déi goufe
vun de Byzantiner verdriwwen a sou war Malta bis 870 vum byzantinesche Räich
besat. 870 war d'Invasioun vun den Araber op der Insel. Si koume vu Sizilien
eriwwer. 1090 hunn d'Normannen d'Muecht iwwerholl, du koumen d'Aragonier, bis
1530 d'Osmanen ugefaangen hunn, Malta unzegräifen. D'Insel, déi zu deem
Zäitpunkt vum Malteseruerde regéiert gouf, konnt sech géint d'Ugrëff vun den
Tierke behaapten.

Malta gouf den 21. September 1964 onofhängeg Groussbritannien. Den 1. Mee 2004
ass Malta an d'EU bäigetratt.

Malta läit am Mëttelmier, 90 km südlech vu Sizilien. De maltesesche Staat
besteet aus dräi bewunnten Inselen, Malta, Gozo a Comino souwéi dräi
onbewunnten, Cominotto, Filfla a St. Pauls Island. Malta huet 245,6 km², Gozo 67
km² an de Rescht vun den Inselen 3 km². Déi gréisst Längt vu Malta huet 27 km,
an déi gréisst Breet 14 km. Zu Gozo sinn et 14 km Längt a 7 km Breet. Malta huet
keng Bierger a keng Flëss. Op der Küst sinn Häfen, Sandplagen a kleng
Fielsebuchten.

Malta huet e Mëttelmierklima. De Wanter geet vu Mëtt November bis Enn Mäerz.
Wann et reent oder wa Wand ass, dann héchstens 2 Deeg hannereneen. De kaalste
Mount ass de Februar wou d'Temperature bis op 10 Grad Celsius an der Nuecht
kënne falen. Meeschtens reent et just kuerz a staark. De Summer geet vu Mee bis
September. Duerchschnëttstemperatur am Summer ass 23,5 Grad Celsius. Am Summer
reent et bal ni an d'Temperaturen erreechen och rar 40 Grad am August. Malta
zielt zu de Länner op der Welt wou et am mannste reent.

D'Haaptinsel Malta ass a fënnef Bezierker agedeelt, Gozo a Comino sinn zesummen
de sechste Bezierk. Zanter 1993 ass Malta an 68 lokal Verwaltungseenheeten
agedeelt:

Malta huet sech den 13. Dezember 1974 zu enger parlamentarescher Republik
erkläert. Vum 21. September 1964 ass Malta vu Grousbritannien onofhängeg, ass
awer nach am Commonwealth. Et gëtt zwou grouss Haaptparteien: d'Nationalist
Party (konservativ) an d'Malta Labour Party (sozialdemokratesch).
D'Walbedeelegung läit traditionell bei iwwer 90 %. D'Parlament huet 65 Sëtz.

Malta hat 2005 eng Bevëlkerung vu 404 039 Leit. De Gebuertentaux ass deen
niddregsten a ganz Europa a läit bei 10,1 pro Dausend.

D'Landessprooch ass Maltesesch, eng semitesch Sprooch mat arabeschem a
romaneschem Aschlag. Et ass déi eenzeg semitesch Sprooch déi mat laténgesche
Buschtawe geschriwwe gëtt. Englesch gëtt als zweet Amtssprooch benotzt. Als
drëtt Sprooch léieren d'Malteser Italienesch an der Schoul.

Maltesesch ass e fréieren arabeschen Dialekt, mat staarkem Afloss vun der
italienescher Sprooch, awer och vum Franséischen, Engleschen a Spueneschen.

Zanter dem 1. Januar 2008 huet Malta den Euro als Währung. Virdru war dat
d'Maltesesch Lira, op Maltesesch: Lira Maltija.

Malta beschäftegt sech mam Opbau vun der Industrie an dem Tourismus, nodeem déi
britesch Marine ofgezu ginn ass, fir sou de finanziellen Deel ze kompenséieren.

Opdeelung vum Bruttosozialprodukt: 25 % Industrie, 72 %
Déngschtleeschtungssecteur (dovun 35 % Tourismus) an 3 % Landwirtschaft.



https://lb.wikipedia.org/wiki/Lat%C3%A4in

Als Latäin (lat. lingua Latina) bezeechent een déi Sprooch, déi ursprénglech vum
Volleksstamm vun de Latiner geschwat gouf, déi och der Regioun Latium mat Roum
als Zentrum hiren Numm ginn hunn. Latäin gehéiert domat zu den italesche
Sproochen, déi zu den Centum-Sprooche gehéieren, déi hirersäits zur
indogermanescher resp. indoeuropäescher Sproochfamill gezielt ginn. Dat
Laténgescht stellt d'Grondlag fir all haiteg romanesch Sproochen duer.

Zu Lëtzebuerg huet een zum Schluss vun der Septième d'orientation, dem éischte
Joer am Enseignement secondaire, d'Méiglechkeet tëscht der klassescher
Orientatioun (Latäin + Englesch vu 5e un) an der moderner Orientatioun (Englesch
+ nach eng aner lieweg Sprooch vun 3e un) ze wielen. An deenen éischten dräi
Joer Latäin gëtt haaptsächlech Grammaire a Vocabulaire gemaach, mä och scho vill
iwwersat. No der 3e kann ee, wann ee wëll, nach viru maache mam Latäin. An
deenen zwee leschte Lycéesjore gi bal nëmme méi Texter vun de groussen Auteuren
(Cicero, Tacitus, Seneca...) iwwersat, a Grammaire sou gutt wéi keng méi
gemaach. Beim Iwwersetze kritt een natierlech d'Réimesch Geschicht a Kultur méi
no bruecht.

Wann ee Latäin léiert, gëtt engem domat och automatesch am Franséische gehollef,
sou wéi an deenen anere romanesche Sproochen. Dacks kann een och erausfannen,
wat e Wuert heescht, ouni Dictionnaire, mä mat Hëllef vun der Etymologie.



https://lb.wikipedia.org/wiki/Chimie

D'Chimie (v. griich. χημεία, chimía) ass eng vun den Naturwëssenschaften. Et ass
d'Léier vum Opbau, Verhalen an der Ëmwandlung vun der Matière an hire
Verbindungen, wéi och de Gesetzméissegkeeten, déi dobäi gëllen.

Si ass an hirer haiteger Form am 17. an 18. Joerhonnert lues a lues entstanen,
wéi versicht gouf, d'Beobachtungen an d'Experimenter vun der Alchimie op eng
reng rational Aart a Weis ze verstoen.

Chimie ass déi wëssenschaftlech Richtung déi sech em d'Matière an all hiren
Zoustänn këmmert an och ëm Transformatioune vun der Matière. Dat heescht,
d'Chimie ënnersicht Gasen, Flëssegkeeten a Festkierperen a kuckt méi genee wéi
déi eenzel Substanze matenee reagéieren. Dobäi kann een tëscht organescher
Chimie, mineralerescher Chimie, anorganescher Chimie, Biochimie, medezinescher
Chimie, katalytescher Chimie, analytescher Chimie, ... ënnerscheeden. Déi eenzel
Chimierichtunge hu vill Iwwerschneidungen.

D'Chimie këmmert sech haaptsächlech ëm déi Elektronen déi am leschten eidelen
Elektronenorbital (LUMO, lowest unoccupied molecular orbital) an am éischte
vollen Elektronenorbital (HOMO, highest occupied molecular orbital) sinn.

D'Chimie ënnersicht och d'Bindungen tëscht den eenzelen Elementer. Et gëtt
verschidde chemesch Bindungen.

D'Virgängerin vun der Chimie ass d'Alchimie. Déi Pseudowëssenschaft verbënnt
verschidde Gebidder wéi Astrologie, Philosophie an Esoterik. Obwuel d'Resultater
vun der Alchimie wëssenschaftlech onbedeitend an souguer dacks absolut falsch
waren, hu s'awer den éischte Schrëtt zu enger exakter Wëssenschaft duergestallt.

Eng vun de wichtegsten Entwécklunge war déi vun der Valenztheorie. Déi ass fir
d'éischt als Konzept vum Edward Frankland am Joer 1852 virgestallt ginn. Si ass
haaptsächlech duerch Experimentalchemiker entwéckelt a weiderentwéckelt ginn. Do
kann ee besonnesch d'Aarbechte vum Friedrich August Kekulé, Adolph Wilhelm
Hermann Kolbe, Archibald Scott Couper a vum Aleksandr Mikhailovich Butlerov
ervirhiewen.

Ee weidere wichtegen Deel vun der Chimie, nämlech Stereochimie, dat heescht: wéi
d'Moleküllen am Raum orientéiert sinn, ass och am 19. Joerhonnert entwéckelt
ginn. Dat ass de brillante Postulat vun der tetrahedral Orientatioun, dee vun de
Chemiker Jacobus Henricus van't Hoff a Joseph Achille le Bel (1874), awer och
déi geneesou erstaunlech Resultater vum Alfred Werner an der anorganescher
Stereochimie.

Am 19. Joerhonnert ass d'Bindung duerch ee Stréch symboliséiert ginn ouni eng
spezifesch Bedeitung, well d'Elektrone waren nach net entdeckt. No där
Entdeckung goufe reieweis Theorien entwéckelt fir d'Elektronen z'erklären an de
Stréch zwëscht den Elementer huet eng Bedeitung krut. Hei kann een dem Gilbert
Newton Lewis seng Aarbecht ernimmen, déi 1916 verëffentlecht gouf an deem seng
Symbolik nach bis haut gëlteg ass. Z'ernimmen ass dann awer och de W. Kosel,
deen zur selwechter Zäit eng ähnlech Aarbecht verëffentlecht huet. Virun dësen
Zwéin hunn de W. Ramasay, den J.J. Tomson, den J. Stark an den A. L. Parson
ënner anerem un dem Elektron geschafft. Dem Lewis seng Aarbecht gëtt dacks als
"Théorie de l'octet" bezeechent a gouf vum I. Langmuir nach verdéift.

D'Atomer sinn d'Bausteng vun der Matière. Si bestinn aus engem Atomkär an engem
Elektronemantel. Den Atomkär setzt sech zesummen aus Protonen an Neutronen.
D'chemesch Natur vun engem Element gëtt definéiert duerch d'Zuel vun de Protonen
a sengem Kär. D'Protone sinn eefach positiv gelueden a stousse sech géigesäiteg
of. D'Neutrone verhënneren, datt de Kär spontan auserneebrécht. Fir datt en Atom
makroskopesch gesinn neutral ass, mussen am Elektronemantel genee sou vill
Elektrone sinn, wéi Protonen am Kär. De geneeën Opbau vun engem Atom gëtt duerch
d'Quantemechanik beschriwwen. Wann en Atom méi wéi een Elektron a sengem Mantel
huet, da bewege sech d'Elektronen a ganz genee definéierten Orbitalen woubäi all
Orbital e ganz bestëmmten Energieniveau (dowéinst den Ausdrock Quanten-
mechanik)) huet. D'Elektrone kënnen zwëscht den Energieniveauen hin an hier
sprangen woubäi si entweder Energie vu bausse musse kréien, oder awer Energie
kënne fräisetzen, z. B. als Photon (Liichtquant). En Elektron huet quasi kee
Gewiicht, d'Gewiicht vun dem Atom, an domat vun der ganzer Matière, gëtt vum Kär
gedroen.

Wann eng bestëmmt Matière net méi a verschidden Atomer, (mat verschiddenen Zuele
vu Protonen am Kär), opgespleckt ka ginn, da schwätzt ee vun engem chemeschen
Element. En Element ka bei Zëmmertemperatur an normalem Drock an dräi
Aggregatszoustänn optrieden: flësseg (z. B. Quecksëlwer), fest (z. B. Gold) a
gasfërmeg (z. B. Argon). Et ka sinn, datt verschidden Atomer ënnerschiddlech
Zuele vun Neutronen hunn, mä déiselwecht Zuel vu Protonen. An deem Fall schwätzt
ee vun Isotopen: 12C an 13C. Déi Atomer gehéieren dann ëmmer nach zum selwechten
Element, mä hu verschidde Gewiichter. En Element huet ëmmer déiselwecht chemesch
Eegenschaften, mä déi physikalesch hänke vum Gewiicht of. All Element huet ee
Symbol (mat maximal zwéi Buschtawen) an dat ass an all Sprooch d'selwecht.   Méi
Informatioun doriwwer am Artikel: Element (Chimie)

Ione sinn negativ oder positiv gelueden Deelecher, also Atomer oder Moleküllen.
Et kann een ënnerscheeden zwëscht Kationen (positiv gelueden Deelecher) an
Anionen (negativ gelueden Deelecher).

An engem Moleküll sinn d'Atomer duerch chemesch Bindunge verbonnen. D'Aart a
Weis wéi se verbonne sinn, gëtt duerch d'Quantemechanik beschriwwen. Et gëtt
folgend Type vu Bindungen ënnerscheet:

Bei enger kovalenter chemescher Bindung ginn Elektrone vun zwéin Atomer gedeelt,
wouduerch sech déi betreffend Elektronenorbitaler iwwerlappen. Doduerch erreeche
si déi optimal Zuel vun Elektronen am baussenzegen Elektronenorbital. Wann zwéin
Elektrone gebraucht ginn, schwätzt ee vun enger Einfachbindung, bei véier oder
sechs Elektrone vun enger Duebelbindung, respektiv vun enger Dräifachbindung.
Déi Zorte vu chemescher Bindung (Einfach-, Duebel- an Dräifachbindung) nennt een
allgemeng kovalent Bindung.

Eng Bindung kann och ouni Iwwerlappung vun Elektronenorbitaler geschéien, z. B.
duerch ënnerschiddlech lokal Luedungen, positiv bei deem engen an negativ bei
deem anere Moleküll. Well dobäi ganz dacks Waasserstoff am Spill ass, nennt een
déi Bindungen och Waasserstoffbindungen. Si sinn allerdéngs méi schwaach wéi
kovalent chemesch Bindungen.

Bei der ionescher Bindung gëtt een Austausch vun Elektrone gemaach. Meeschtens
gett ee Metallatom, Bsp. Na Natriumatom een Elektron un Net-Metall wei z. B. Cl
Chloratom of. De Metall ass da positiv gelueden Na - e- --> Na+ an den Net-Metal
negativ Cl + e- --> Cl-. Déi positiv an negativ gelueden Atomer nennt een och
Ionen. Déi Ione bilden da Kristaller mat enger bestëmmter Form, déi sech ëmmer
erëm am Raum widderhëlt. De Kristall huet eng Formel déi dat statistescht
Verhältnes vun de Ionen erëmgëtt, Bsp: NaCl Kachsalz.

Bei der metallescher Bindung ginn all Valenzelektronen zwëscht alle Metallatomer
gedeelt. Dat Ganzt gëtt dacks mat engem Elektronegas verglach. Déi Mobilitéit
vun den Elektronen erkläert och wéisou d'Metaller de Stroum gutt leeden.

E puer vun deenen éischte grousse Chemiker waren de Kurt Alder, de Richard
Anschütz, de Henry Edward Armstrong, de Svante August Arrhenius, de Francis
William Aston, den Amedeo Avogadro, de Francis Bacon, de Leo Hendrik Baekeland,
den Adolf Johann Friedrich Baeyer, den Alexei Alexandrowitsch Balandin, den
Antoine Jérôme Balard, den Eugen Bamberger, de Philippe Antoine Barbier, de Sir
Derek Harold Richard Barton, de Valentin Basilie, den Antoine Baumé, de Johann
Joachim Becher, den Ernst Otto Beckmann, den Antoine César Becquerel, den Henri
Antoine Becquerel, de Friedrich Konrad Beilstein, de Friedrich Bergius, de
Toborn Olof Bergman, de Claude Louis Berthollet, de Niels Janniksen Bjerrum, de
Joseph Black, den Hermann Boerhaave, den Niels Henrik David Bohr, den Alexandre
Porphyrievitch Borodine, de Carl Bosch, de Robert Boyle, de Jöns Jacob
Berzelius,de Marcelin Pierre Eugène Berthelot, den Henri Braconnot, de Johannes
Nicolaus Brönsted, den Herbet Charles Brown, den Eduard Büchner, de Robert
Wilhelm Bunsen, den Adolf Friedrich Johann Butenandt, den Alexandre
Mikhaïlovitch Butlerov, den Jean-Baptiste Dumas, den Henri Etienne Sainte-Claire
Deville, de Joseph Louis Gay-Lussac, d'Marie an den Antoine Lavoisier an de
Justus von Liebig. Mä och den John Osborne oder de Jean-Marie Lehn hunn an de
leschte Joerzéngten zur Weiderentwécklung vun der Chimie bäigedroen.



https://lb.wikipedia.org/wiki/Organisatioun_vum_Nordatlantik-Trait%C3%A9

Als NATO (North Atlantic Treaty Organisation, och: Organisatioun vum
Nordatlantik-Traité, op Franséisch l'Organisation du Traité de l'Atlantique Nord
an op Spuenesch Organización del Tratado del Atlántico Norte, ofgekierzt OTAN)
gëtt d'Institutioun bezeechent, déi den Nordatlantikvertrag, e militärescht
Bündnis vun europäeschen an nordamerikanesche Staaten, ëmsetzt.

De Sëtz vum Nordatlantikrot, dem Haaptorgan vun der NATO, ass zanter 1967 zu
Bréissel.

Zu de Grënnungsmemberen, déi zanter 1949 an der NATO sinn, zielen d'Belsch,
Dänemark, Frankräich, Island, Italien, Kanada, Lëtzebuerg, Holland, Norwegen,
Portugal, d'Vereenegt Staate vun Amerika a Groussbritannien.

Am Joer 1952 sinn d'Tierkei a Griicheland der Organisatioun bäigetrueden an
zanter 1955 ass d'Bundesrepublik Däitschland Member vun der NATO. Spuenien ass
dem Bündnis 1982 bäigetrueden an 1990 huet d'Ausbreedung vum NATO-Vertrag ganz
Däitschland mat abezunn.

Am Zuch vun der NATO-Osterweiderung sinn 1999 d'Tschechesch Republik, Polen,
Ungarn an 2004 nach Estland, Lettland, Litauen, Bulgarien, Rumänien, d'Slowakei,
a Slowenien NATO-Membere ginn. 2009 koumen Albanien a Kroatien dobäi.

Frankräich war vun 1966 bis Mäerz 2009 net méi an d'Militärstrukture vun der
NATO integréiert. Genee sou ware Griicheland an der Zäit vun 1974 bis 1981 a
Spuenien vun 1986 bis 1999 aus dëse Strukture kuerzfristeg ausgescheet. E
Sonnerfall ass Island, dat keng eegen Arméi huet a sech dofir awer zu
medezinescher Hëllefleeschtung verflicht huet.

Den eigentlechen Nordatlantik-Traité gesäit en Defensivbündnis ouni automatesch
militäresch Bäistandsflicht vun de Membere vir. Déi éischt Artikele vum Traité
verflichten d'Memberen zur friddlecher Konfliktbäileeung a frëndschaftlecher
Gestaltung vun internationale Relatiounen. Och d'Erhale vun der
westlech-liberaler Gesellschaftsuerdnung mat politescher, economescher, sozialer
a kultureller Zesummenaarbecht an Unerkennung vun demokratesche Prinzipien ass
Bestanddeel dovun.

Fir de Fall vun engem bewaffenten Ugrëff op ee vun den NATO-Staate verflicht den
Traité déi aner Memberen zu der sougenannter kollektiver Selbstverdeedegung.

D'NATO ass eng méistufeg a komplex Organisatioun, dei souwuel militäresch wéi
och zivil Verwaltungsstrukturen huet. All Entscheedunge bannent der
Organisatioun ginn nom Konsensprinzip getraff.

Den ieweschte Gremium vun der NATO ass den Nordatlantikrot mat Sëtz zu Bréissel,
déi eenzeg Institutioun vun der NATO, déi explizit am Nordatlantik-Traité
genannt gëtt. Dëse befaasst sech mat alle Beräicher vun der Büdnispolitik – mat
Ausnam vun der Verdeedegungsplanung an der Nuklearpolitik.

Den Nordatlantikrot kënnt wéinstens eemol pro Woch um Niveau vun de permanente
Vertrieder, den Ambassadeure vun alle Member-Staaten zesummen, all halleft Joer
um Niveau vun den Aussen- an Verdeedegungsministeren an all dräi Joer um Niveau
vun de Staats- a Regierungsministeren. Autoritéit an Entscheedungsbefugnesser
sinn awer onofhängeg vum Niveau, an de Rot huet ëmmer deselwechte Stellewäert an
déiselwecht Gëltegkeet.

Leedent Exekutivorgan ass de Generalsekretär, dee vun de Regierunge vun de
Member-Staaten ernannt gëtt. Hien ass President vum Nordatlantikrot a vun allen
aneren héichrangege Comitéen, a verantwortlech fir d'Fërderung an d'Steiere vum
Konsultatiouns- an Entscheedungsfindungsprozess am Bündnis. Aktuelle
Generalsekretär ass zanter dem Januar 2004 den Hollänner Jaap de Hoop Scheffer.

Déi wichtegst Comitée sinn de Verdeedegungsplanungscomité an d'Nuklear
Planungsgrupp, déi all halleft Joer um Niveau vun de Verdeedegungsministere
beienee kommen.

De Militärausschoss ass den ieweschte militäresche Gremium vun der NATO. En
ënnersteet dem Nordatlantikrot, dem Verdeedegungsplanungsausschoss souwéi der
Nuklearer Planungsgrupp a beréit dës a Froen zur Militärpolitik a –strategie. En
trëfft sech eemol pro Woch um Niveau vun den nationale militäresche Vertrieder,
souwéi dräimol d'Joer um Niveau vun den État-majoren.

Während der Zäit vum Kale Krich huet d'Haaptaufgab vun der NATO dora bestanen,
d'Fräiheet an d'Sécherheet vun de Member-Staaten duerch Ofschreckung, Oprüstung
a stänneg Ofwierbereetschaft ze garantéieren.

D'Vereenegung vun Däitschland, den Zerfall vum Warschauer Pakt a vun der UdSSR
souwéi d'Demokratiséierung vun den Ostblock-Länner waren d'Ausléiser vun enger
grondleeënder Ännerung vum sécherheetspoliteschen Ëmfeld an Europa.

D'Aufgabe vun der NATO goufen un déi nei Lag ugepasst a geméiss dem
Nordatlantik-Traité sinn d'Ofschreckung a Verdeedegung zwar Haaptaufgabe
bliwwen, an dach sinn s'éischter an den Hannergrond geréckelt. Et gouf méi op
Dialog an Zesummenaarbecht mat den ‘ale Géigner’ gesat a verschidde
Partnerschaftsprogrammer si schliisslech op d'NATO-Osterweiderung erauskomm.

Um Washingtoner Sommet de 24. Abrëll 1999 gouf dat derzäitegt strategescht
Konzept ugeholl. Et beschreift Ziler an Aufgaben, analyséiert
d'sécherheetspolitesch Lag a leet dovu strategesch Perspektiven an Aufgaben of.
Duerch d'Bestoen an d'Stärkung vun der transatlantescher Bindung soll eng
méiglechst enk transatlantesch Bindung d'Sécherheet vun Europa an Nordamerika
verknäppen. Mat der Oprechterhalung a Weiderentwécklung vun effektive
militäresche Fäegkeete gëtt d'Verdeedegungsbereetschaft vun de Member-Staate
séchergestallt. Wichtegst Ännerung ass awer d'Feststellung, datt fir
d'Konfliktverhiddung an d'Krisebewältegung och militäresch Operatioune “baussent
dem NATO-Gebitt” zur prophylaktescher Geforenofwier méiglech si sollen (soug.
„Out-of-Area-Asätz“). Des Weidere behält sech d'NATO fir, och ouni Mandat vun
der UNO a Krisegebidder z'intervenéieren (soug. Out-of-United-Nations-Asätz“,
kuckt Kosovo 1998). NATO-Agrëffer an international Konflikter, bei deene kee
Member-Staat onmëttelbar als Konfliktpartei bedeelegt ass, ginn iwwer den
uersprüngleche Verdeedegungsoptrag eraus a ginn dohier och dacks als
„Out-of-defense-Asätz” bezeechent.

Nom Enn vum 2. Weltkrich goufe séier d'Géigesätz zwëscht de fréieren
Alliéierten, der UdSSR op der enger an de westlechen Gewënnermuechten
Groussbritannien an den USA, genee sou wéi Frankräich op där anerer Säit,
offekënneg. Säit dem Bréisseler Vertrag vum 17. März 1948 hu sech déi
westeuropäesch Länner wéi Frankräich, Groussbritannien, Holland, Belsch a
Lëtzebuerg zu engem Bündnis fir wirtschaftlech, sozial a kulturell
Zesummenaarbecht souwéi zur kollektiver Eegeverdeedegung zesumme gedoen. Während
dësem Bündnis nach, gouf mat der Berlinblockad an dem Prager Fréijoer d'Siicht
op d'sowjetesch Expansioun geleet.

An den éischte Jore steet d'Gemeinschaft ënner dem Androck vun der
Berlin-Blockad an dem Korea-Krich; als Grondsaz gëllt an dëser Zäit d'Ofwier vun
engem Ugrëff duerch d'Rout Arméi méiglechst wäit am Osten.

Duerch d'Ënnerzeechnung vun de Paräisser Traitéen am Joer 1954 gouf
d'Bundesrepublik Däitschland zum Bäitrëtt agelueden an de 6. Mee 1955 Member an
der NATO.

Den 19. Mee 1955 gëtt wéinst dem Bäitrëtt vun der BRD an d'NATO de Warschauer
Traité gegrënnt.

Bei de Walen am Dezember 1965 gëtt a Frankräich de President Charles de Gaulle a
sengem Amt bestätegt an huet mat enger Ännerung vu senger Verdeedegungspolitik
ugefaangen. Mat der éischter franséischer Atomdétonatioun den 13. Februar 1960
ass d'Land an de Krees vun den Nuklearmuechte getrueden. Zanterhier war
d'Selbstbewosstsin vun der "Grande Nation" stänneg gewuess, déi zum Deel
demütegend Behandlung duerch d'Aliiéiert während dem Zweete Weltkrich erëm an
d'Erënnerung zréckgeruff ginn. Sou huet den „de Gaulle“, deen déi undauernd
Dominanz vun den USA an der NATO net akzeptéiere wollt, verlaangt datt déi
alliéiert Truppen (US-Amerikaner a Kanadier), déi a Frankräich stationéiert
waren, ënner franséische Kommando sollte kommen. Dat huet d'US Regierung awer
aus dem bekannte Prinzip refuséiert. Dowéinst huet de franséische President de
Februar 1966 den Ofzuch vun den alliiéierten Truppen a vun den
NATO-Haaptquartéiere gefuerdert, mat der Begrënnung, „Frankräich géif elo déi
voll Ausübung vu senger Souveränitéit ustriewen, déi duerch d'stationéiere vu
frieme Sträitkräften op sengem Buedem net garantéiert wier“, an huet
gläichzäiteg de Réckzuch vu sengen Truppen aus der militärescher Integratioun
vun der NATO erkläert. 30.000 friem Zaldoten hu Frankräich misse verloossen, de
SHAPE gouf op Casteau an d'Belsch, d'EUCOM op Stuttgart an d'AFCENT op Brunssum
an Holland verluecht. De 16. Oktober 1966 hunn d'Membere vum NATO-Rot op Drock
vun den USA och eestëmmeg d'Deplacement vun hirem ieweschte politeschen Organ op
Bréissel decidéiert. Dat hat den de Gaulle net gefuerdert.

Bis 1966 gëtt d'Stratégie vun der massiver Vergeltung verfollegt; als Reaktioun
op den Ofbau vum sowjeteschen Atomwaffepotential gëllt d'Premisse: Fir all
ofgeschosse Sowjet-Rakéit äntwert d'NATO mat villfachen eegenen Atomrakéiten,
déi op d'Sowjetunioun ofgeschoss ginn.

Wéinst dem 1967 verëffentlechten Harmel-Bericht kënnt d'Strategie vun der
ofgestuufter Reaktioun (Flexible Response) zur Uwennung. Och fir d'Verréngerung
vu nukleare Risike gëllt net méi de Motto vun der massiver Vergeltung, mä d'NATO
besënnt sech op hir konventionell Sträitkräften an déi nei entwéckelt taktesch
Nuklearwaffen. An de Joren duerno baut d'NATO en neit Selbstverständnes op:
D'Triade vu konventionellen, taktesch-nuklearen a strategesch-nukleare
Potentialer an d'Motto Sécherheet = Verdeedegung an Entspaanung, féiert zu neien
Usätz tëscht der NATO aa dem Warschauer Pakt.

Den 1. August 1975 gouf de KSZE-Schlussakt ënnerschriwwen, deen en éischte
Schrëtt zu partnerschaftlecher a friddlecher Zesummenaarbecht an Europa
duerstellt.

Den NATO-Duebelbeschloss aus dem Joer 1979 ass bis haut ëmstridden, well
d'Norüstung vu Mëttelstreckerakéiten an Europa an déi gläichzäiteg
Verhandlungsoffer un d'UdSSR féieren net direkt zur erhoffter Entspaanung. Den
Duebelbeschloss gouf vu Friddensaktivisten a ganz Europa während den
Ouschtermärsch schaarf kritiséiert. Op dës erneit Wettrüstung den Zesummebroch
vum Ostblock matveruersaacht huet oder op dës Länner och sou virum
wirtschaftlechen Kollaps stoungen, ass bis haut ëmstridden.

Mat de friddlëche „Volleksrevolutiounen” um Gebitt vum Warschauer Pakt ass
d'Haaptbedreeung fir d'NATO-Staaten ewechgefall. An der Iwwergangszäit duerno
sinn nei Iddien a Strukturen entstanen, wéi zum Beispill d'Partnerschaft fir de
Fridden. Mat dësem zu Bréissel 1994 ausgehandelte Programm huet d'NATO
interesséierte mëttel- an osteuropäesche Staaten Zesummenaarbecht a
militäreschen a sécherheetspolitesche Froen an am Hibléck op eng
Bäitrëttsperspektiv opgemaach. Doraus ass bei engem Sommet 1997 zu Madrid
d'Invitatioun zum NATO-Bäitrëtt vu Polen, Ungarn an der Tschescher Republik
erfollegt.

1997 ass och zu Paräis d'Grondakt mat Russland vereinbart ginn, déi en Enn vun
der Géignerschaft vun NATO a Russland virgesinn huet. Intern gouf beschloss,
d'NATO vun enger militärescher zu enger méi politescher Organisatioun
ëmzewandelen.

Zu den „neien Iddien“ zielt och déi 1992 vun der NATO vereinbart Bereedschaft zu
den „Out-of-Area“-Asätz. No Ermächtegung duerch den UN-Sécherheetsrot ware vun
do un och Asätz baussent dem NATO-Territoire méiglech, zum Beispill a
Jugoslawien oder Afghanistan.

Fir séier kënnen a Krisegebidder z'intervenéieren, well d'Iddi vun de bipolare
Bedreeungsgedanken net méi gi war, a well méi eng grouss Flexibilitéit néideg
war, koum zum Ëmbau an de Féierungsniveauen an den institutionellen Opbaute vun
der NATO an zu der Grënnung vun enger Reaktiounstrupp (d'NATO Response Force,
NRF) mat Land-, Loft- an Séisträitkräfte fir séier Asätz.

D'Folleg vun dësem Beschloss waren déi aktiv Krichsasätz vun der NATO mat de
Loftugrëffer géint Jugoslawien während dem Kosovo-Krich.

Der Gefor duerch den internationalen Terrorismus zanter dem 11. September 2001
huet d'NATO nach wéineg entgéintzesetzen gehat. Traditionell huet sech
d'Organisatioun als e Bündnis vu Staate géint d'Ugrëffer vun anere Staate
verstanen. Domat gouf et schwéier dësen Terrorugrëff – dee vu wéinegen
extremistesche Persounen ouni Krichserklärung vun engem ugräifende Land gemaach
gouf – anzeuerdnen.

Obwuel d'Memberen am Ugrëff op den World Trade Center e bewaffenten Ugrëff
gesinn hunn, deen de Bündnisfall ausgeléist huet, sou koum et zu deelweis
ënnerschiddlechen Aschätzungen, wat fir Konsequenzen ze zéie wieren.

D'USA a Groussbritannien hu vun de Vereenten Natiounen d'Ermächtegung fir en
Ugrëff op den Irak gefuerdert, mä dëst gouf vun den aneren NATO-Memberstaaten
(ë. a. Frankräich an Däitschland), déi am UN-Sécherheetsrot vertruedene waren,
refuséiert.

Am Kader vun de Virbereedunge vun den Irak-Invasiounspläng vun den USA koum et
dann an der NATO zu enger schwéierer Kris: Bei der Fro, ob der Tierkei preventiv
Ofwiersystemer (däitsch Patriot-Loftofwierrakéiten) bereet gestallt solle ginn,
datt se sech, am Fall vun engem Ugrëff op den Irak, géint eventuell
Géigen-Ugrëffer verdeedege kéint, hu Frankräich an d'Belsch e Veto ageluecht.
Däitschland huet sech dem Veto spéider ugeschloss (dëst allerdéngs eréischt no
Fristoflaf, reng formell gesinn ass dëse Veto dofir ongëlteg, politesch war et
allerdéngs dofir net manner brisant). Dëst huet zu enger Verstäerkung vun den
transatlantesche Verstëmmunge gefouert, déi et scho virdrun, tëscht dëse Länner
a Russland op der enger Säit an den USA a Groussbritannien op der anerer Säit
gouf. Onkloer ass, wéi sech dëse Rëss duerch d'Bündnis op seng laangfristeg
Perspektiv, als aus Siicht vun den USA relevant Militärbündnis, auswierkt.

Den 2. Abrëll 2004 sinn Estland, Lettland, Litauen, der Slowakei, Slowenien,
Bulgarien a Rumänien der NATO bäigetrueden.

No der Ofschafung vum obligatoresche Militärdéngscht am Joer 1967, nodeem de
“GTR” (Groupement tactique régimentaire, 1954-1959) an d'“Bataillon
d'Artillerie” (1959-1967) an déi ”8. US-Infanterie Divisioun” déi zu Baumholder
stationéiert war, integréiert ginn ass, ass doraus dat ”1. NATO
Infanterie-Batailloun” entstanen. Dëst Battailloun, dat vum CIM (Centre
d'Instruction Militaire) opbruecht ginn ass, huet sech zesummengesat aus enger
Kommando- a Service-Unitéit, zwou Infanterieskompanien an enger Opklärkompanie,
d. h. am Ganzen 366 Fräiwëlleger a Kader. Zanter 1968 ass dëst Battailloun en
Deel vun der “ACE Mobile Force (LAND)” kuerz AMF(L) vun der NATO an huet am
September 1969 fir d'éischt un engem Manöver an Dänemark deelgeholl.

D'AMF (L) war eng multinational, konventionell a mobil Sträitkraaft, déi direkt
beim Optriede vu bewaffente Konfliktsymptomer an der bedreeter Regioun agesat
konnt ginn. Dës Sträitkraaft huet dofir éischter eng, mat geziilt ofschreckender
Wierkung, politesch Roll gespillt. Dës Roll kéint een als e “Show the Flag”
bezeechnen. Am Joer 2002 huet d'AMF(L) sech opgeléist.

Zanter 1996 hëlt d'Lëtzebuerger Arméi un ënnerschiddlechen Operatioune vun der
NATO deel, wéi SFOR, KFOR oder ISAF. Lëtzebuerg bedeelegt sech och bei
multinationale Programmer wéi den A400M (Airbus Militär-Transportfliger).

D'Lëtzebuerger Arméi gesäit vir, fir an absehbarer Zäit mat Sträitkräften un der
Schnell-Réaktiouns Initiativ vun der NATO (NATO Response Force NRF) an de
(Groupements tactiques) vun der Eurpäescher Unioun deelzehuelen.

D'NAMSA, e logistesche Stëtzpunkt vun der NATO, besteet zanter 1958 zu
Lëtzebuerg mat Sëtz zu Kapellen.



https://lb.wikipedia.org/wiki/Sch%C3%ABttermarjal

D'Schëttermarjal oder Schöttermarjal , oder Schetter Mariale ass den Numm vum
Bëschhank südlech vu Weimeschkierch, dee sech vum Dall, méi prezis ëstlech vun
der Eisebunnsstreck Lëtzebuerg-Ëlwen bis op de Plateau vum Kierchbierg zitt. Den
Hank ass eng ronn 100 Meter breet an ongeféier 300 Meter laang.

Op den ieweschten Deel vum Site kënnt een am beschte vum Parking um Enn vun der
Rue Jean-Pierre-Sauvage um Kierchbierg aus.

D'Flora vun der Schëttermarjal ass 1997 vum Jean-Jacques Kariger an engem
Artikel am Bulletin vun der SNL behandelt ginn.

Am Juli 2016, no der Virstellung vum neie Bebauungsplang (PAG) vun der Stad
Lëtzebuerg, gouf et eng Polemik, well deem Plang no e Lotissement op
Schëttermarjal virgesinn ass. Den Interesseveräin Eech-Dummeldeng-Weimeschkierch
an och de Mouvement écologique hu vehement dodergéint protestéiert. Béid
Organisatiounen hu verlaangt, datt de Site aus dem Bauperimeter erausgeholl soll
ginn.

An hirer Äntwert op eng parlamentaresch Fro huet d'Ëmweltministesch Carole
Dieschbourg ufanks Oktober 2016 matgedeelt, datt Schëttermarjal net géif als
Naturschutzgebitt klasséiert ginn, dat aus zwéi Grënn: de Site géif op
nationalem Niveau keng besonnesch Wichtegkeet hunn, an am allgemenge géif den
Ëmweltministère keng Zon als Naturschutzgebitt klasséieren déi an engem PAG als
Bauland ausgewisen ass.



https://lb.wikipedia.org/wiki/Iran

Den Iran (Persien), ass en islamesch markéierte Staat am Weste vun Asien, a läit
tëscht Arabien an Afghanistan. Mat 68 Milliounen Awunner zielt den Iran zu den
10 % vun de bevëlkerungsräichste Staaten.

Zanter fréiester Zäit gouf d'Land vu senger Populatioun als Iran (eng Ofkierzung
vum mëttelperseschen Eran Schahr) bezeechent. Déi aliranesch Form vun dësem
Numm, Aryānām Xšaθra, bedeit „Land vun den Arier“.

Déi bis an 20.Joerhonnert gebräichlech Bezeechnung Persien geet op d'Zäit vun
den Achämeniden zréck, déi am 6. Joerhonnert v. Chr. en éischt Persescht Räich
geschaaft haten. Dësem säi Kärgebitt war déi vun de Griiche genannt Landschaft
Persis, déi haiteg Provënz Fars ëm Shiraz. Vun hir leet sech och den Numm Farsi
(„Perser“) fir déi persesch Sprooch a fir déi ethnesch Perser (Farsen) of.

De geographesche Begrëff Iran bezitt sech op dat ganzt iranescht Héichland,
iwwer de Staat Iran eraus also och op Régioune vu Nopeschlänner.

Den Iran grenzt u 7 Staaten an 2 Mierer: am Osten an Nordosten un den Irak
(Grenzlängt 1.458 km), d'Tierkei an Aserbaidschan (allebéid ongeféier 500 km),
un Armenien (35 km) an un d'Kaspescht Mier (500 km), am Osten a Südosten un
Turkmenistan (zirka 1.000 km), Afghanistan (936 km) a Pakistan (Provënz
Belutschistan, 909 km) souwéi un zwéin Ausleefer vum Indeschen Ozean (Golf vum
Oman a Persesche Golf). Déi iranesch Grenzprovënz zu Pakistan heescht och
Belutschistan.

Den haitegen Iran huet an der Antiquitéit a bis ongeféier 1950 Persien
geheescht. En ass en ausgesprachend Gebiergsland, wat d'Klima – ofgesi vun de
Wüsten – och fir d'Europäer relativ erdréiglech mécht. Geologesch gëtt d'Land
duerch méi, bal parallel Gebiergsketten, déi no Oste lafen, gegliddert, déi an
den Zagros- a Kuhrud-Bierger e puermol iwwer 4.000 m héich sinn.

D'Populatioun am Iran (68 Milliounen - Stand Juli 2005) setzt sech zesummen aus
ongeféier 51 % Perser, ongeféier 24 % Aserbaidschaner, ongeféier 7 % Kurden, 8 %
Gilaki a Mazandarani, ongeféier 3 % Araber, 2 % Turkomanen, 2 % Luren an 2 %
Belutschen an a klengen Zuelen och nach, chrëschtlech Armenier, Assyrer,
Georgier souwéi Judden. Donieft liewen am Iran vill Flüchtlingen: 2 Milliounen
aus Afghanistan an 203.000 aus dem Irak.

Alles an allem bekenne sech 98 % vun der Populatioun zum Islam; 90 % dovu si
Schiiten an 8 % Sunniten.

Zu de gréisste Stied zielen Teheran (Stad 7,1 Mio.; Ballungsraum 12 Mio.),
Maschhad (2,3 Mio.), Isfahan (1,5 Mio.), Karadsch (1,4 Mio.), Täbris (1,4 Mio.),
Schiraz (1,2 Mio.), Qom (1,0 Mio.), Ahwas (850.000) a Kermānschāh (770.000).

Den zwielefer-schiiteschen Islam ass d'Staatsrelioun. 98 % vun der Populatioun
si Muslimen. Donieft gëtt et Orientchrëschten, deenen hir Zuel awer no der
Revolutioun staark zréckgaangen ass. Haut gëtt et der wuel nach ongeféier
280.000. Zu 90 % sinn d'Unhänger vun der armenesch-apostoulescher Kierch, 20.000
bis maximal 40.000 assyresch Chrëschten, ongeféier 3.000 Chaldäer an e puer
Protestanten. Judde gëtt et jee no Schätzung 11.000 bis 30.000, woubäi déi
meescht Estimatioune vun 20.000 ausginn, donieft 33.000 Parsen an e puer Dausend
Mandäer. Den ongeféier 300.000 am Iran als ketzeresch bezeechent an entrechte
Baha'i, deenen hir Relioun am 19. Joerhonnert am Iran entstanen ass, gëtt net
toleréiert, wat bluddeg Progromer an Hiriichtunge mat sech bréngt.

Dat iranescht Militär ass nach ëmmer an enger Opbauphas, an där d'Land versicht,
d'Verloschter duerch den éischte Golfkrich auszegläichen. US-Schätzunge ginn
dovun aus, datt den Irak an den aacht Krichsjoer tëscht 20 a 40 % vun der
iranescher Militärkapazitéit vernicht huet, souwuel Zaldote wéi och Material.
Wat d'Mannstärkt betrëfft, ass den Erëmopbau vun der Efficacitéit zum groussen
Deel ofgeschloss, ähnlech däerft et och fir déi buedemgebonne Waffesystemer
gëllen, bei deenen et dem Land haut virun allem ëm d'Moderniséierung a manner ëm
zueleméisseg Oprëschtung geet. Nach net ausgeglach sinn d'Materialverloschter
duerch de Krich um Niveau vun der Loftwaff, a méi héijer Mooss awer bei de
groussen Iwwerwaasser-Unitéite vun der Marine. Op dësen Niveauen ass den Iran
fir e Land vu senger Gréisst ënnerbewaffnet. Nieft de Krichsverloschter si virun
allem d'Export-Restriktioune vu ville Staaten de Grond fir deen Zoustand. E
groussen Deel vun de Waffesystemer staamt aus US-Waffenhëllefen an a rezenter
Zäit aus Waffegeschäfter mat Russland a mat der Volleksrepublik China.

Duerch d'islamesch Revolutioun ass d'islamescht Recht, d'Scharia, als Gesetz
erëm agefouert ginn. Well d'Scharia ni richteg mat Succès kodifizéiert gouf,
ënnerläit d'Rechtspfleg an d'Weiderentwécklung vun der islamescher Jurisprudenz
an enger Aart Case law-System. Vum Standpunkt vun der Gewaltentrennung aus huet
sech d'Aktivitéit vum éischten ieweschte Riichter no der Chalkali Revolutioun
katastrophal ausgewierkt. Bis haut gëtt et keng Gewaltentrennung am Iran, den
ieweschte geeschtleche Féierer huet wäitreechend Befugnesser.



https://lb.wikipedia.org/wiki/Euro

Den Euro (Iso-Code: EUR – Symbol: €) ass d'Währung vun der Europäescher
Wirtschafts- an Währungsunioun. 19 vun den 28 Memberstaate vun der Europäescher
Unioun (EU) hunn en als Währung: d'Belsch, Däitschland, Éisträich, Estland,
Finnland, Frankräich, Griicheland, Holland, Irland, Italien, Lettland,
Lëtzebuerg, Litauen, Malta, Portugal, d'Slowakei, Slowenien, Spuenien an Zypern.
Dobäi komme 6 Net-EU-Staaten, wourënner d'Micro-Staaten Monaco, San Marino an
den Hellege Stull (Vatikanstad). Ausserdeem gëtt et 5 Länner, an och
d'Währungszonen CFA-Franc an CFP-Franc, deenen hiren Ëmrechnungscours un den
Euro gebonne ass (kuckt och: Eurozon).

Den Euro gëtt et vum 1. Januar 1999 un als offiziell Buchwährung. Scho virdrun,
de 14. Februar 1997 war allerdéngs schonn en éischten Emprunt an Euro, e
Virleefer, op der Lëtzebuerger Bourse zur Cote zougelos ginn.

Den Euro gëtt duerch de "System vun den Europäeschen Zentralbanke" verwalt, dee
sech aus der Europäescher Zentralbank an den Zentralbanke vun der Eurozon
zesummesetzt. D'Europäesch Zentralbank ass als eenzeg kompetent, Decisiounen,
déi den Euro betreffen, ze huelen.

De Virleefer vum Euro ass den ECU, d'Rechnungsunitéit vum Europäesche
Währungssystem (EWS), deen 1979 a Kraaft getruede war. Obschonn den ECU am Wäert
vun 1:1 an Euro ëmgetosch gouf, ass nëmmen den Euro eng echt Währung; den ECU
war just eng Rechnungsunitéit, also och keng Buchwährung. Ausserdeem ware just
Däitschland, Frankräich an d'Benelux-Länner déi ganzen Zäit am EWS integréiert.

Am Traité iwwer d'Europäesch Unioun (Traité vu Maastricht) sinn
d'Convergenzcritère festgeluecht, déi mussen agehale ginn, fir kënnen an der
Eurozon dobäi ze sinn. Den 13. Dezember 1996 sinn sech d'EU-Finanzministeren
iwwer den Euro-Stabilitéitspakt eens ginn.

Den 1. Januar 1999 ass d'Gebuertstonn vum Euro, vun do u sinn déi al national
Währunge just nach Fraktioune vum Euro. Mä den Euro gouf et just um Pabeier:
Virementën a Versementën konnten an Euro gemaach ginn (a Griicheland zanter dem
1. Januar 2001), Konten a Spuerbicher konnten an Euro oder den ale Währunge
gefouert ginn. Wäertpabeieren an Aktien goufe just nach an Euro gehandelt. Mä
nach sollt et 3 Joer daueren, bis datt d'Leit Eurosmënzen a -schäiner am Grapp
kéinten halen.

Am September 2001 ass domat ugefaange ginn, fir d'éischt d'Banken, dann
d'Geschäfter no an no mat den neie Billjeeën a Schäiner anzedecken. Dës hunn
awer bis zum Joreswiessel net däerfen an Zirkulatioun bruecht ginn. Eng Ausnam
waren d'Euro-Mënzen, déi ee vum 15. Dezember a Form vun enger Zort
Virwelztiitchen, "Euro-Starterkit" genannt, bei Banken a Posten ze kafe krut (zu
Lëtzebuerg z. B. am Géigewäert vun 500 Frang). D'Iddi war, datt d'Leit sech alt
kéinte mat deene neie Mënze kënneg maachen, an och, datt e se Mënz an der Täsch
hätten, wann se vum 1. Januar un akafe goungen.

Den 1. Januar 2002, Punkt Hallefnuecht, goufen och d'Billjetën an den Ëmlaf
bruecht. Während eng kuerzer Iwwergangszäit (déi ënnerschiddlech no Land war, mä
net méi laang wéi den 28. Februar 2002 gedauert huet) sinn den Euro an déi al
Landeswährunge parallel zirkuléiert. Dës hunn zanterhier kee legale Cours méi,
kënnen awer nach eng gewëssen Zäit (och dëst ass vu Land zu Land, an och nodeem,
ob et Billjetën oder Mënze sinn) bei den Zentralbanken an Euro ëmgetosch ginn.
Lëtzebuergesch a Belsch Frang-Mënzen z. B. goufe just bis den 31. Dezember 2004
ëmgetosch, elo zielt just nach hire Metall- oder Sammlerwäert. D'Schäiner a
Frange behalen awer hire Wäert.

An deene Länner, déi duerno den Euro agefouert hunn, gouf dat gläichzäiteg als
Buch- an Ëmlafwährung gemaach (de sougenannte Big Bang-Zeenario). Och gouf
d'Period vun der Parallel-Zirkulatioun vun der aler Währung an dem Euro op 14
Deeg begrenzt.

Den Taux vum Euro par Rapport zu den ale Währunge vun der Währungsunioun gouf
(ausser fir Griicheland, d'Slowakei, Slowenien, Zypern, Malta an Estland) den
31. Dezember 1998 festgeluecht. D'Basis dobäi war den Ëmrechnungswäert vum ECU.

Par Rapport zum US-Dollar huet den Euro sech am Ufank negativ entwéckelt. De 4.
Januar 1999, deen éischten Dag, wou Coursen op der Bourse an Euro gehandelt
goufen, huet 1 Euro ronn 1,17 US-Dollar entsprach. No ongeféier 2 Joer hat den
Euro mat ronn 0,82 Dollar pro Euro säin déifste Stand par Rapport zum Dollar
erreecht. Des Tendenz geet awer zanterhier nees no uewen; den 21. September 2007
huet de Wiesselcours 1,40 US-Dollar fir 1 Euro iwwerschratt an de 26. Februar
2008 krut ee fir d'éischt Kéier fir 1 Euro 1,50 Dollar, an am Juli 2008 1,60
US-Dollar. Zanterhier ass de Wäert vum Dollar par Rapport zum Euro nees an
d'Luucht gaangen; e louch am Juni 2010 ëm 1,20 USD fir 1 EUR.

Dozou gehéieren och déi véier franséisch Departementer vun déisäit dem Mier
(Départements Outre-Mer oder DOM) Guyane, Réunion, Martinique a Guadeloupe. Et
kann een deemno am Südamerikaneschen Djungel mam Euro bezuelen. Och Saint Pierre
et Miquelon huet den Euro.

Si hate virdru schonn d'Recht, eng begrenzte Mass Suen a Form vu Mënzen
erauszeginn (a Franséische Frang, resp. Liren), a kënnen dofir och eng
limitéiert Zuel Euros-Mënzen erausginn. Andorra fir säin Deel däerf och, no
engem Wärungsaccord mat der EU, zanter 2014 Mënze klappen.

D'EU-Memberstaaten Dänemark, Schweden a Groussbritannien hu sech bis ewell net
fir den Euro decidéiert an halen hir al Währungen.

Fir Schweden ass dës Méiglechkeet a sengem Bäitrëtts-Traité zwar net virgesinn,
mä et erfëllt bis ewell net d'Critèren, dem Wiesselcours-Mechanismus II
bäizetrieden. Och huet d'Schwedesch Vollek an engem Referendum schonn zweemol
refuséiert, der Europäescher Währungsunioun bäizetrieden.

Déi Staaten, déi den 1. Mee 2004 (Estland, Lettland, Litauen, Malta, Polen,
d'Slowakei, Slowenien, Tschechien, Ungarn an Zypern), den 1. Januar 2007
(Bulgarien a Rumänien) an den 1. Juli 2013 Kroatien der EU bäigetruede sinn, hu
keng Méiglechkeet, vu vir eran net Member an der Europäescher Währungsunioun ze
sinn. Se mussen awer selbstverständlech d'Stabilitéitscritèren anhalen an 2 Joer
an der "Salle d'attente" vum Wiesselcours-Mechanismus II sinn, éier se den Euro
kënnen aféieren.

De 27. Juni 2004 goufen d'Estesch Kroun, de Sloweneschen Tolar an de Litauesche
Litas am Wiesselcours-Mechanismus II agebonnen. Den 29. Abrëll 2005 sinn de
Lettesche Lats, d'Maltesecht Pond an d'Zypriotescht Pond dobäikomm, an den 28.
November 2005 d'Slowakesch Kroun. Bei deenen anere sinn d'Critèrë fir den EWR-II
bis ewell nach net erfëllt.

Slowenien huet sech als éischt vun deene Länner qualifizéiert, an den Euro den
1. Januar 2007 als 13. Memberstaat agefouert. Malta an Zypern sinn den 1.1.2008
nokomm, an d'Slowakei war den 1. Januar 2009 un der Rei. Den 1.1.2011 huet
Estland den Euro agefouert, den 1. Januar 2014 Lettland. an den 1. Januar 2015
Litauen.

Drop ze gesi si verschidde Motiver zum Thema "Baustiler an Europa uechtert
d'Zäit". Op der viischter Säit ass als Motiv eng Fënster, op der Récksäit eng
Bréck aus deene verschiddenen Bauepochen. Et si keng reel Bauwierker, mä
stiliséiert Representatioune vun deem, wat typesch fir déi ofgebildten Zäit war.

D'viischt Säit vun de Mënzen (den Avers) ass identesch an allen
Eurozon-Memberlänner. Representéiert ass op de Mënze vun 1, 2 a 5 Cent Europa an
der Welt. Op de Mënzen, déi virun 2007 erauskoumen, sinn op den 10-, 20- a
50-Cent-Mënzen déi (bis 2004) 15 EU-Memberslänner niefteneen, an um 1 an 2
Euro-Stéck d'EU mat hire (bis 2004) 15 Memberslänner. Vun 2007 ass op de Mënzen
am Wäert vun 10 Cent bis 2 Euro Europa als Kontinent ofgebilt, fir den
Erweiderunge vun 2004 an 2007 (an duerno?) Rechnung ze droen.

All Land aus der Eurozon huet säin eegenen Design op der Récksäit (Revers) vun
de Mënzen. Déi eenzeg Gemeinsamkeet sinn déi 12 Stären aus dem Europäesche
Fändel. Op der Récksäit kann datselwecht Bild op allen 8 Mënze sinn, wéi bei den
ireschen, e verschiddent jee no 'Faarf' vun der Mënz, wéi bei de spueneschen,
oder awer ee verschiddent fir all Mënz, wéi bei deenen éisträicheschen.

Do donieft gëtt et nach Extraversioune vun den 2-Euro Mënzen, déi
d'Memberstaaten eemoleg bei enger bestëmmter Geleeënheet, an an enger
limitéierter Oplo, erausgi kënnen.

Am Lëtzebuergesche schéngt sech den "Tsent" duerchgesat ze hunn; "Zantimm" oder
"Centime" héiert een éischter seelen, a "5 Su" fir 0.25€ (sou wéi fréier
d'25-Centimes-Mënz "Fënnef-Su-Stéck" housch) ass praktesch inexistent.



https://lb.wikipedia.org/wiki/Enzyklopedie

Enzyklopedie (algriichesch ἐγκύκλιος παιδεία = "enkyklios paideia", enkýklios =
kreesfërmeg a paideía = Léier, Bildung) beschreift ursprénglech (zirka -5.
Joerhonnert) eng universal Bildung am Sënn vun engem "studium generale".

Eréischt am Zäitalter vun de Lumières ass an der Neizäit duerch d'Aarbechte vun
de franséischen Enzyklopedisten Denis Diderot a Jean d'Alembert de Begrëff vun
enger "scientia generalis" (Allgemengwëssen, Allgemengwëssenschaft) entstanen.
Vun elo u bezeechent de Begrëff Enzyklopedie souwuel sou eng Wëssenschaft wéi
hiert Resultat, d'Duerstellung vum komplette Wëssen (oder op d'mannst de Versuch
vu sou enger kompletter Duerstellung) .

Wéi déi franséisch Enzyklopedisten dunn hiert gesammelt Wëssen a Form vun
alphabeteschen Noschlowierker zougänglech gemaach hunn, gouf de Begrëff
Enzyklopedie séier zur Bezeechnung vun engem enzyklopedesche Lexikon.

Am Géigesaz zu den Enzyklopedien erhiewe weder Dictionnairen, nach Lexikonen a
Fachlexikonen den Usproch, vollstänneg Wierker ze sinn. Enzyklopedië baséieren
op engem Wësse vun Autoritéiten an hirem Fachberäich an op valide Quellen a ka
mat Beispiller an Illustratioune komplettéiert ginn.



https://lb.wikipedia.org/wiki/Aids

AIDS steet fir Acquired Immune Deficiency Syndrome (engl. fir Defizienz an den
Immunfunktiounen déi sech beim Eenzelen am Laf vun der Zäit entwéckelt hunn). Et
versteet en dorënner eng spezifesch Kombinatioun vu Symptomer, déi beim Mënsch
optrieden, dee mam HI-Virus infizéiert ass, an déi da bei der Zerstéierung vun
den Immunfunktiounen optrieden. Dës Symptomer bestinn aus Sekundärinfektiounen
an Tumoren. Schonn am Laf vun der symptomfräier Inkubatiounsphas, déi e puer
Joer dauere kann, ginn haut antiviral Medikamenter agesat, déi
d'Liewenserwaardung bei den Infizéierte verlängert, mä ëmmer nach net zur
Heelung féiere kënnen. Eng komplett Eliminatioun vun den HI-Viren aus dem
Kierper ass haut nach net bekannt.

Den 1. Dezember ass de Welt-AIDS-Dag, dee vun der UNAIDS – der
AIDS-Organisatioun vun de Vereenten Natiounen – organiséiert gëtt.

Infektiounssymptomer 2 bis 6 Wochen no der Infektioun weise sech
Infektiounssymptomer wei Kappwéi, Gelenkwéi, Féiwer, Uschwëlle vu Lymphkniet,
Irritatioun vun der Haut, dacks gëtt se verwiesselt mat enger Gripp. Eng fréi
Diagnos ass wichteg fir datt sou séier wéi méiglech mat der Behandlung ugefaange
ka ginn. Wat éischter mat der Behandlung ugefaange gëtt, desto méi héich gëtt
d'Liewenserwaardung.

Latenzzäit No deene Woche fänkt eng Latenzzäit un, woubäi de Virus sech an där
Zäit weiderverbreet mä de Patient selwer näischt spiert. Wéi laang déi dauert,
ka kee soen, dat kann no 10 Joer ausbriechen oder och och guer net. Méi spéit
kënne Patiente méi dacks krank ginn, well sech d'Viruslaascht erhéicht an een
domat och d'Gefor, datt den HIV zu AIDS ausbrécht. Patienten déi HIV-Positiv
sinn, lafen éischter Gefor, wéi e gesonde Mënsch, vun Hepatitis ugestach ze
ginn.

AIDS No der Latenzzäit brécht AIDS aus, woubäi d'Immunsystem vum Mënsch bal
komplett zerstéiert ass, dat heescht de Patient gëtt vun allem krank, woubäi et
am Ufank mat enger Gripp ufänkt an de Patient zum Schluss dacks mat enger
schwéierer Longenentzündung stierft. Kriibszelle kënne sech och bei AIDS rapid
verduebelen an domat de Patient u Kriibs stierwen doen.

Eng Heelung ass am Moment nach net a Siicht. Dem Patient kënnen awer
Medikamenter verschriwwe ginn, déi d'Weiderentwécklung vum Virus hemmen.
Doduerch gëtt den HIV dru gehënnert, sech an d'T-Zellen anzebannen, deenen hir
RNA ze kopéieren an da seng eege Virus-RNA géint d'T-Zellen ze fabrizéieren.

Den HIV-Test zu Lëtzebuerg kann ee fir näischt an der Staat am Centre
Hospitalier maachen, um 2. Stack bei der Sektioun "Maladies infectieuses". Beim
Hausdokter muss ee Bescheed soen datt een HIV gäre matteste well, ouni
Bestätegung vum Patient ass et dem Dokter net erlaabt ze testen. An all
Laboratoire vu Lëtzebuerg kann een den Test fir näischt maachen, wann ee seng
Carte Sociale dobäi huet.

Ustiechung ass eigentlech nëmme méiglech wann een a Kontakt vu Blutt, Sperma,
Scheedeflëssegkeet a Mammemëllech kënnt. An de Sekreten wéi Urin, Kot a Spaut
sinn och HIV-Zellen noweisbar, mä a sou enger gerénger Viruslaascht datt et net
zu enger Infektioun ka kommen. Déi meescht Infektiounen erfollegen duerch
sexuelle Kontakt. Anal- souwéi Vaginalverkéier ass am risikoräichste well déi
Zone relativ staark duerchblutt sinn, an duerch kleng Rëss an de Schläimhait eng
Infektioun geschéie kann. Am Géigesaz ass Oralverkéier zanter den neiste Studien
net wierklech infektiös wann ee gewësse Sécherheetsmoossnamen anhält.

Fir eng Infektioun mat dem HIV ze verhënnere gëtt et nëmmen e puer
Méiglechkeeten. Déi éischt wier eng Kapëttchen ze benotzen, wat net nëmme virun
HIV schützt mä och virun aner sexuell iwwerdrobar Krankheeten. Aner
Méiglechkeete si fir guer net an de Kontakt vu Sperma ze kommen, bezéiungsweis
Scheedeflëssegkeet, spriech verschidde Praktiken ënnerloossen. Beim Drogekonsum
ass et wichteg steril Nolen ze benotzen.

Zu Lëtzebuerg ginn eng 600 AIDS Tester am Joer gemaach. No Schätzungen hunn 2014
ronn 1000 HIV-Infizéiert Mënschen zu Lëtzebuerg gelieft, vun deenen 20 bis 30%
net wëssen, datt si de Virus a sech hunn. Am Joer 2014 goufen 85 Neiinfektioune
gemellt. Bei den Hetero- und Homosexuellen ass d'Zuel vun den Neiinfizéierten
zimlech konstant bliwwen, bei Drogenofhängegen hunn sech déi Neiinfizéiert awer
verduebelt vis-à-vis vum Joer 2013.



https://lb.wikipedia.org/wiki/Schw%C3%A4iz

D'Schwäiz (däitsch: Schweizerische Eidgenossenschaft, fr.: Confédération suisse,
it.: Confederazione Svizzera, rätoroman.: Confederaziun svizra, lat.
Confoederatio Helvetica) ass e Staat a Mëtteleuropa. D'Land grenzt am Norden un
Däitschland, am Osten u Liechtenstein an Éisträich, am Süden un Italien an am
Westen u Frankräich.

D'Schwäiz ass zanter dem Wiener Kongress vun 1815 baussepolitesch neutral a mat
der Zäit Sëtz vun enge sëllechen internationalen Organisatioune ginn.
D'Alperepublik selwer ass Member vun der EFTA, dem Europarot, der
Welthandelsorganisatioun (GATT) an zanter 2002 och vun de Vereenten Natiounen.

Bern ass de Schwäizer Regierungssëtz an de facto d'Haaptstad. Déi gréisst Stad
ass Zürich.

D'Schwäiz huet um Niveau vun der Federatioun véier offiziell Sproochen: däitsch,
franséisch, italienesch a rätoromanesch. Alle véier sinn anengems och
d'Nationalsprooche vun der Republik.

Dat war net ëmmer sou. D'Rätoromanesch, wat vu manner wéi engem Prozent vun der
Bevëlkerung geschwat gëtt, gouf eréischt 1938 Nationalsprooch (Landessprooch).
Iwwer en halleft Joerhonnert drop, den 10. Mäerz 1996, hu sech d'Schwäizer dunn
an engem Referendum fir d'Romanescht als hir véiert offiziell Sprooch
(Amtssprooch) decidéiert. D'Ännerung ass zanter der Revisioun vun der
Konstitutioun am 1999er Joer a Kraaft, gëllt awer just fir d'Kommunikatioun
tëscht Staat a Bierger mat rätoromanesch als Mammesprooch.

Fir de Rescht ass d'Schwäiz sproochpolitesch nom sougenannte Territorialprinzip
organiséiert. D'Republik garantéiert zwar Sproochfräiheet fir d'Bierger, léisst
d'Kantonen an d'Gemengen awer selwer doriwwer decidéiere wat fir e Status déi
jeeweileg Sproochen op regionalem Plang hunn. Domat ass d'Méiglechkeet ginn
traditionell Sproochraim z'erhalen. D'Konsequenz dovun ass, datt an deene
meeschte Schwäizer Gemengen nëmmen eng Sprooch als offiziell unerkannt ass.
Nëmmen an e puer Bezierker a Gemengen laanscht d'Sproochgrenzen huet een de
Choix tëscht de Sproochen. Dat gëllt natierlech nëmme fir den Ëmgang mat
ëffentlechen Institutioune wéi der Verwaltung, de Schoulen an de Geriichter.

Am Schwäizer Schoulsystem mussen d'Schüler nieft hirer Mammesprooch op d'mannst
nach eng weider Landessprooch a meeschtens och nach Englesch léieren.

D'Majoritéit vun de Schwäizer gehéiert zu der däitscher Sproochcommunautéit
(62,7 %). Geschwat gëtt allerdéngs Schwizerdütsch wat historesch gesinn zu der
alemannescher Sproochefamill gehéiert an eng méi al Sproochform wéi
d'Héichdäitsch ass. Et gëtt zwou Haaptrichtungen: Berndütsch an Züridütsch.
Genee wéi och zu Lëtzebuerg gëtt et an der Schwäiz eng Diglossie am Däitschen.
Dat heescht a verschiddene Beräicher gëtt den Dialekt benotzt, z. B. beim
Schwätzen, Talkshow, etc, an an aneren d'Standardsprooch z. B. an de Printmedien
oder de Schoulbicher.

Franséisch hunn 20,4 % vun de Schwäizer als Mammesprooch. Geographesch
konzentréiert sech d'francophone Bevëlkerung am Beräich vun der Romandie, am
Weste vum Land.

Am Kanton Tessin an a véier Däll vum Kanton Graubünden (Grigioni Italiano) gëtt
Italienesch (6.5 %) geschwat.

Anerwäerts ass Graubünden dann och dee Kanton an deem d'Rätoromanesch, eng al
romanesch Sprooch, nach eng relativ staark Positioun huet (an der Géigend vum
Engad). D'Minoritéitesprooch (0,5 % Mammesproochler) ass laang Zäit vun
offizieller Säit aus vernoléissegt ginn an huet och haut nach schwéiere Stand
vis-à-vis vum Däitschen. Zanter 1860 sinn 51 Gemengen zu Graubünden vum
Romaneschen an d'Däitscht gewiesselt. Déi véiert offiziell Landessprooch gëtt a
verschiddenen Dialekter geschwat an hautdesdaags och nees an der Schoul
geléiert. D'Schwäizer Tëlee huet sech dozou verflichte gelooss e gewëssene
Prozentsaz Sendungen -och spezielle Kannersendungen- op Rätoromanesch ze weisen.

D'Matterhorn zu Zermatt ass ee vun den héchste Bierger vun den Alpen an e
regelrecht Nationalsymbol vun der Schwäiz.



https://lb.wikipedia.org/wiki/Russland

Russland (russ. Россия) oder Russesch Federatioun (russ. Российская Федерация)
ass eng Federatiounsrepublik an Ost-Europa an Asien.

Et ass de flächeméisseg gréisste Staat vun der Äerd. Säin Territoire ëmfaasst
grouss Deeler vun Osteuropa an Nordasien. Den alen ostslaweschen Numm fir
d'Gebitt vun der haiteger Ukrain, Wäissrussland an dee vu Slawe bewunnten Deel
vum europäesche Russland war Rus (cf. Kiewer Rus), deen dovun ofgeleete
mëttelalterleche laténgeschen Numm war Ruthenia, a latiniséierter slawescher
Versioun Russia (zanter dem fréien 18. Joerhonnert Rossija).

Wiertlech iwwersat bedeit Rossijskaja Federazija‚ "Russlännesch Federatioun" (vu
Rossija‚ "Russland"). D'Staatsbezeechnung ass ganz bewosst net Russkaja
Federazija, fir och déi net-russesch Ethnien anzebezéien. Wa vum russesche
Vollek oder der russeschsproocheger Kultur Rieds ass, dat seet een dofir am
Russesche russkij (m)/russkaja (f)/russkoje (n) ("russesch"). Mä wann de Staat
Russland gemengt ass, gebraucht een d'Adjektiv rossijskij (m)/rossijskaja
(f)/rossijskoje (n).

Déi fréist Geschicht vum eigentlechen, europäesche Russland (fir d'Geschicht vum
asiateschen Deel, cf. Geschicht vu Sibirien) ass am Norde markéiert vu
finno-ugresche Vëlker a Balten, an am Süde vun den indogermanesche Steppevëlker
vum Kurganvollek, de Kimmerier, Skythen, Sarmaten an Alanen; méi spéit koumen
hei nach Griichen, Goten, Hunnen an Awaren dobäi. An der Mëtt, tëscht dem Dnjepr
an dem Bug, huet sech d'Ethnogenese vun de slawesche Vëlker ofgespillt, déi
zanter dem 6. Joerhonnert ugefaangen hunn, sech och no Norden an Osten
auszebreeden.

Zanter dem 8. Joerhonnert si schwedesch Wikinger iwwer déi osteuropäesch Flëss
gefuer, hu Stied a Siidlunge gegrënnt a sech mat der slawescher Virbevëlkerung
vermëscht. Dës Zaldote-Geschäftsleit, déi och nach Waräger oder Rus genannt
goufen, ware staark op der Grënnung vum éischten ostslawesche Staat bedeelegt,
der "Kiewer Rus", mat Zentren zu Kiew an Nowgorod. Am südleche Steppegebitt an
op der Wolga waren dogéint Räicher vun aus Asien agestréimten Turkvëlker, de
Chasaren an de Wolgabulgaren, entstanen, mat deenen d'Rus Handel gedriwwen, mä
och dacks Kricher gefouert huet. Intensiv Kontakter mat dem Byzantinesche Räich
hu schliisslech 988 zur orthodoxer Christianiséirung vun der Kiewer Rus
gefouert.

Am 12. Joerhonnert huet d'Kiewer Rus ugefaangen ze zerfalen, wat et de Mongolen
ënner dem Dschingis Khan, déi vun 1223 un agefall sinn, méi einfach gemaach
huet, fir déi zerstridde russesch Fürstentümer z'ënnerwerfen. D'Gëllen Hord huet
sou fir zwee Joerhonnerten e groussen Deel vu Russland beherrscht. Ënner der
mongolescher Herrschaft huet sech déi russesch ("groussrussesch") Natioun
erausgebilt. D'Groussfürstentum Moskau konnt sech schliisslech vun der
mongolescher Friemherrschaft befreien, an de Groussfürst Iwan IV., dee
Schrecklechen, huet sech 1547 zum éischten "Zar vun der ganzer Rus" kréine
gelooss. Ënner senger Herrschaft huet och d'Eruewerung vu Sibirien ugefaangen,
déi russesch Kosake fir d'éischt am 17. Joerhonnert bis un de Pazifik bruecht
huet.

Uganks vum 18. Joerhonnert huet den Zar Péiter de Groussen dat deelweis a
mëttelalterleche Strukture festgefuere russescht Räich fir westeuropäesch Aflëss
opgemaach a Wëssenschaft a Kultur ënnerstëtzt. D'Zarin Katharina déi Grouss ass
dem Péiter säi Wee weidergaangen an huet eng konsequent Expansiounspolitik
bedriwwen, an där hirem Laf si d'Schwaarzmierküst vun den Tierken eruewert (cf.
Tierkekricher) a sech un den Deelunge vu Pole bedeelegt huet. 1812 sinn dem
Napoleon seng Truppen a Russland agefall an hu Moskau eruewert, ier se
schlussendlech awer nach geschloe goufen. Geschwënn drop ass den Zar Alexander
I. als "Retter vun Europa" zu Paräis amarschéiert. Russland war dunn déi gréisst
Muecht an Europa an huet e gëllent Zäitalter erlieft.

Zanter 1825 gouf et am onzefriddene Vollek a bäi der Intelligenzija ëmmer erëm
Onrouen an Attentater (cf. Dekabristen), mä et huet bis an d'1860er Jore
gedauert, bis datt et wéinstens emol zur Ophiewung vun der Leifeegeschaft koum.
Trotz senger grousser Industrieproduktioun (Stol, Kuel, Ueleg, Militärgidder)
ass Russland géintiwwer de westeuropäesche Groussmächten ëmmer méi
hannendrageroden. D'Industrialiséirung ass nach net an déi ländlech Provënze vum
Riseräich virgedronge gewiescht, gréisstendeels huet d'Infrastruktur komplett
gefeelt, d'Aarbechter an d'Baueren hate mat grousser Aarmut ze kämpfen an
d'Demokratiséirung war nach wäit ewech. Dat alles huet grouss Problemer bereet,
wat d'Zareräich fir d'éischt am Krimkrich an dunn 1905 bäi der Nidderlag géint
Japan ganz grausam virun Ae gefouert krut. Allerdéngs war den Zar Nikolaj II.
anscheinend onfäeg, aus dëse Feeler ze léieren, a wichteg Reforme sinn
ausbliwwen. En hat zwar noutgedrongen e Parlament geneemegt, d'Duma, mä déi hat
praktesch guer keng Funktiounen, an en huet se kuerz drop souguer erëm
opgeléist.

Wéi 1914 den Éischte Weltkrich ausgebrach ass, huet eng nei patriotesch Well dat
ganzt Land erfaasst. Déi Erfolleger, déi uganks virun allem géint
Éisträich-Ungarn an d'Osmanescht Räich erziilt konnte ginn, goufe geschwënn
ofgeléist vun engem Stellungs- an Ofnotzungskrich. 1917 hu schliisslech
d'Onzefriddenheet an der Bevëlkerung an déi desolat Versuergungslag dozou
gefouert, datt d'Moral vun de russeschen Zaldoten noginn huet an d'Front
zesummegebrach ass. Den Zar gouf zum Ofdanke gezwongen. Eng biergerlech
Regéirung ënner dem Kerenski koum un d'Rudder, bis datt geschwënn drop déi vum
Lenin an de Bolschewiken initiéiert Oktoberrevolutioun hir e séiert Enn bereet
huet. Doropshi koum et zu engem Biergerkrich tëscht de rouden an de wäisse
Forcen, dee Millioune Mënschen d'Liewe kascht huet, an deen déi rout Bolschewike
schlussendlech gewonnen hunn. Am Laf vum Biergerkrich huet Russland 1920 Deeler
vu Wäissrussland an der Ukrain (="Ostpolen") u Pole verluer.

Aus Russland a senger Kolonie Sibirien ass déi Russesch Sozialistesch Federativ
Sowjetrepublik (RSFSR) ginn, an den 30. Dezember 1922 ass duerch den
Zesummeschloss vun der RSFSR an all deenen anere sowjetesche sozialistesche
Republiken d'UdSSR entstanen. Eng staatlech kontrolléiert Wirtschaftspolitik ass
ausgeruff ginn an d'Sowjets goufen als Proprietär vu Buedem a Produktiounsmëttel
erkläert. Dem Lenin säin Doud den 21. Januar 1924 huet zu enger wëll rosener
Lutte ëm seng Nofolleg gefouert, an där sech de Stalin géint de Leo Trotzki
duerchsetze konnt. De Stalin huet du seng Muecht duerch geziilten Terror géint
seng Géigner gefestegt. Vun 1928 u gouf déi staatlech Economie Fënnefjorespläng
ënnerworf, d'Industrialiséierung an d'Infrastruktur, speziell am asiatischen
Deel vum Land, virugedriwwen an d'Landwirtschaft kollektivéiert.

Am August 1939 huet de Stalin e geheimen Netugrëffspakt mam Hitler
ënnerschriwwen a sech sou d'Aglidderung vun den ostpolnesche Gebidder, vum
Baltikum a vu Bessarabien geséchert. Nom Iwwerfall vun Däitschland op Russland
den 22. Juni 1941 ass Russland op der Säit vun den Alliéierten an den Zweete
Weltkrich (russ.: Grousse Krich vum Heemechtsland) agetratt. Grouss Deeler vum
Weste vum Land goufe verwüst, bäi der Belagerung vu Leningrad sinn iwwer eng
Millioun Zivilisten erhéngert. Schlussendlech huet déi Rout Arméi den däitschen
Truppe bäi Moskau, Stalingrad a Kursk schwéier Nidderlage ze schmaache ginn.
Géint der Enn vum Krich hu sowjetesch Truppen och nach japanesch Gebidder wäit
hannen an Asien eruewert a besat: d'Mandschurei, Karafuto, Korea an d'Kurilen.
1945 huet d'Potsdamer Ofkommes der RSFSR dat nërdlecht Ostpreussen an déi haiteg
Oblast Kaliningrad zougesprach. Vu Japan huet se nach dat südlecht Sachalin an
d'Kurilen dobäikritt. Nom Enn vum Krich huet sech d'Sowjetunioun awer ëmmer méi
vun deenen aneren Alliéierten ofgesat a sech groussen Afloss op seng
Nopeschlänner Polen, Tschechoslowakei, Ungarn, Rumänien, Bulgarien, d'DDR an
zäitweis och Albanien geséchert. An dëse Länner sinn Honnertdausende vu
sowjeteschen Zaldote stationéiert bliwwen. Et koum zum Kale Krich, dee bis 1989
d'Weltpolitik dominéiert huet.

Wéi et 1991 zum Zesummebroch vun UdSSR koum, huet Russland als déi gréisst
fréier Sowjetrepublik d'Ierfschaft vun der UdSSR ugeholl. Ënner dem President
Boris Jelzin huet sech Russland zwar ëmmer méi demokratiséiert, mä et war och
eng ganz instabill Phase fir d'Land, an där d'Economie deelweis d'Baach
erofgaangen ass. Nodeem datt de Wladimir Putin am Joer 2000 President gouf, huet
sech déi politesch a wirtschaftlech Lag erëm stabiliséiert. E Problem bleift
awer d'Situatioun an der Republik Tschetschenien, wou Separatisten am stännege
Kampf mat russeschen Truppe sinn, wat och Konsequenzen op de Rescht vum Land
huet: No verschiddenen Attentater, ënner déi och d'Geiselnam vu Beslan fält, wou
honnerte vu Kanner an enger vun tschetscheeneschen Terroriste besater Schoul
ëmkomm sinn, huet de President Putin konsequent Moossnamen ergraff, fir
d'Terrorofwier ze stäerken, wat awer no Meenung vu verschiddene westleche Medien
a Politiker och riskéiert, déi demokratesch Strukturen a Russland auszehillegen.
Et bleift deemno ofzewaarden, ob sech déi jonk russesch Demokratie weider- oder
zréckentwéckele wäert.

Russland ass dat gréisst Land vun der Welt mat enger Fläch vun 17 098 242 km².
Et ëmfaasst méi wéi en néngtel vun der Landfläch vun der Äerd. Et kann an zwee
geographesch Groussraim ënnerdeelt ginn: den europäeschen an den asiateschen
Deel (Sibirien). D'Grenz tëscht deenen zwee gëtt vum Ural gebilt.

Altai, Baikalbierger, Chibinen, Kaukasus, Kolymabierger, Putoranabierger,
Sajanbierger, Stanowojbierger, Stanowojhéichland, Tannu-ola-Bierger,
Tscherskibierger, Ural, Werchojansker Bierger.

Déi gréisst Stied vu Russland si Moskau (10,38 Mio.), Sankt Petersburg (4,18
Mio), Nowosibirsk (1,44 Mio), Nischni Nowgorod (1,31 Mio), Jekaterinburg (1,30
Mio), Samara (1,16 Mio) an Omsk (1,15 Mio).



https://lb.wikipedia.org/wiki/New_York_City

New York ass mat méi wéi 8 Milliounen Awunner bevëlkerungsméisseg déi gréisst
Stad vun de Vereenegte Staaten. Fir se vum Bundesstaat New York, zu deem si
gehéiert, z'ënnerscheeden, gëtt se och nach New York City genannt.

Hiert Gebitt vun 800,31 Quadratkilometer begräift déi fënnef Stadbezierker
("boroughs") Manhattan, Bronx, Brooklyn, Queens a Staaten Island.
D'Metropolregioun New York ass mat iwwer 20 Milliounen Awunner op 27.084
Quadratkilometer ee vun de wichtegste Wirtschaftsraim vun der Welt. D'Stad huet
vill kuckeswäert Plazen a Gebaier, 500 Gallerien, ronn 150 Muséeën, méi wéi 100
Theateren, an eppes méi wéi 17.000 Restauranten.

Si ass eng vun de gréissten Handelsplaze vun der Welt an ass de Sëtz vu villen
internationale Konzernen an internationalen Organisatiounen, wéi d'Vereent
Natiounen. Si huet e groussen Hafen a genéisst Weltruff als Stad vun der Konscht
an der Kultur.

Manhattan (New York County) huet 1.564.798 Awunner an eng Landfläch vu 59,5 km².
D'Gemeng besteet haaptsächlch aus der Insel Manhattan Island( déi vum Hudson
River am Westen, vum East River am Osten und vum Harlem River am Nordosten
ëmfloss gëtt ), wéi och kleng Inselen, Roosevelt Island, Belmont Island,
Governors Island, an engem klenge Stéck Festland, Marble Hill. Marble Hill war
bis zum Bau vun dem Harlem River Ship Canal am 19. Joerhonnert en Deel vu
Manhattan Island.

Brooklyn (Kings County) huet 2.472.523 Awunner an ass domat déi meeschtbevëlkert
Gemeng an New York. Si läit am Südoste vun der Stad, um westlechen Enn vu Long
Island an huet eng Fläch vun 182,9 km². De Staddeel Brooklyn ass no der
hollännescher Stad Breukelen genannt a gouf 1898 bei New York City agemengt.

Queens (Queens County) huet 2.225.486 Awunner an huet eng Fläch vun 282,9 km²,
de fënneftgréisste Staddeel vun New York. Et läit am Weste vun der Insel Long
Island. Queens gouf den 1. November 1683 gegrënnt, wéi d'Kolonie New York a
Countryen agedeelt gouf. 1898 koum dëse Staddeel bei d'Gemeng New York bäi.
Ënner anerem leien do déi zwéi gréisst Fluchhäfe vun New York, den John F.
Kennedy International Airport an de LaGuardia Airport.

Bronx (Bronx County) huet 1.363.198 Awunner an huet eng Fläch vun 108,9 km². Déi
fréier eegestänneg Stad ass zanter dem 1. Januar 1874 déi nërdlechst Gemeng vun
New York. D'Bronx gouf nom Jonas Bronck, engem Auswanderer aus dem haitege
Schweden an den éischte Siidler an deem Gebitt, benannt. Bronx ass den eenzegen
Deel vun New York deen um Festland läit.

Staten Island (Richmond County) huet 459.737 Awunner an huet eng Landfläch vun
151,5 km². Et läit am Südweste vun der Insel Manhattan a westlech vu Brooklyn.
D'Insel ass mat Brooklyn iwwer d'Verrazano-Narrows-Bréck verbonnen. Am Norden
gëtt d'Insel vum schmuelen Arthur Kill a vum Kill van Kull vum Bundesstaat New
Jersey getrennt. Den héchste Punkt op der Insel ass den Todt Hill an ass och
zugläich den héchste Punkt a ganz New York.

D'Stad läit an der temperéierter Klimazon. D'Wieder gëtt staark vun de
kontinentale Landmassen am Weste beaflosst. De Summer ass allgemeng tropesch
waarm an de Wanter kal.

D'Temperatur geet am Juli an August dacks iwwer 30 °C, dozou kënnt eng héich
Loftfiichtechkeet mat dacks Schliet oder Wiederen, déi d'Summerwieder dacks ganz
onangenehm maachen. Am Januar kënnen d'Wäerter op bis zu -20 °C falen, woubäi et
dacks zimlech sonneg ass. Heiansdo bréngt Mieresloft (the Northeasters – den
Nordostwand) Fiichtechkeet vum Atlanteschen Ozean mat, sou wéi och staarke Wand
an heftege Reen a Schnéi.



https://lb.wikipedia.org/wiki/Island

Island ass en Inselstaat am Norde vum europäesche Kontinent, an no England deen
zweetgréissten Inselstaat vun Europa.

Island gouf den 1. Januar 1918 souverän, blouf awer a Personalunioun mat der
dänescher Kroun. De 17. Juni 1944 huet et déi Unioun gekënnegt an d'Republik
ausgeruff. Am Parlament, dem Althing, sinn 63 Deputéierten. All véier Joer gëtt
gewielt.

Island hat besonnesch staark ënner der Finanzkris 2007/2008 ze leiden. An deem
Zesummenhank war och d'Demande ze gesinn, der Europäescher Unioun bäizetrieden,
déi de 16. Juli 2009 vum Althing guttgeheescht gouf. Am Mee 2013 huet déi nei
konservativ-liberal Regierung ënner dem Premier Sigmundur Gunnlaugsson
ugekënnegt, d'Bäitrëttsverhandlungen ze stoppen an e Referendum z'organiséieren,
ob d'Bevëlkerung fir e Bäitrëtt wier. Den 12. Mäerz 2015 huet d'Parlament
decidéiert, d'Demande op EU-Memberschaft zréckzezéien. E Referendum gouf et bis
ewell nach keen.

Dem Statistesche Büro vun Island no hunn den 3. Abrëll 2008 313.376 Leit op der
Insel gelieft, dovu waren der 291.942 Islänner.



https://lb.wikipedia.org/wiki/Iechternach

Iechternach (oder Eechternoach am Dialekt) ass eng lëtzebuergesch Stad am Kanton
Iechternach an der Gemeng mam selwechten Numm. Zu Iechternach selwer wunne 4.936
Leit (Stand 2004).

Iechternach ass eng vun deene klengste Stied am Land, an eng vun deenen eelsten.
Et huet e Lycée (Lycée classique d'Echternach), eng Grondschoul an ee Précoce.

Schonn am 1. Joerhonnert no Christus hu Réimer an der Géigend gewunnt, wéi
d'Reschter vun enger Réimervilla um Iechternacher Séi haut nach weisen.

D'Grënnung vun der Stad Iechternach geet op d'Joer 698 no Christus zréck. Den
hellege Willibrord, en englesche Missionär, krut vun der Irmina vun Oeren (bei
Tréier) e Stéck Supp geschenkt, wou hie säi Klouschter kéint opriichten. D'Abtei
Iechternach war bekannt fir hire Scriptorium, an deem ënner anerem de Codex
Aureus Epternacensis, an de Codex Aureus Escorialensis, zwou gëlle Bibelen
(Evangeliaren), geschriwwen a gemoolt gi sinn. Deen ee Codex läit haut zu
Nürnberg (zu Iechternach ass e Facsimile ze gesinn); deen aneren, wéi säin Numm
et seet, am El Escorial-Klouschter, 60 Kilometer nordwestlech vu Madrid.

Duerch dat Klouschter gouf Iechternach séier zu enger wichteger Handels- an
Handwierkergemeng, déi 1236 vun der Ermesinde d'Stadrecht krut. 1596 gouf enges
nuets den Abt Jean Bertels vun den Hollänner gefaange geholl a koum eréischt
duerch e Léisegeld erëm fräi. An der Besatzungszäit duerch d'Truppe vun der
Franséischer Revolutioun ass d'Abtei verkaaft ginn. Si gouf zu enger
Parzeläinsbrennerei ëmfunktionéiert an d'Tierm vun der Basilika hunn als
Schaarschtecher gedéngt. Spéider war s'eng Kasär, duerno nëmmen nach eng Ruin.
Mat Hëllef vum Willibrordus-Bauveräin gouf d'Basilika erëm opgebaut.

1886 huet d'Gemengeverwaltung den Henri Tudor chargéiert fir an der Stiedchen
eng elektresch Beliichtung mat Hëllef vun Tudor-Akkumulatoren opzebauen.
Iechternach war domat net nëmmen déi éischt Stad am Land, mä och eng vun den
éischte Stied an Europa, déi sech deen, fir déi deemoleg Verhältnesser, Luxus
erlaabt huet. D'Anlag ass de 24. Oktober 1886 a Betrib geholl ginn.

Mat der Eisebunn, dem Chareli, koum den Opschwonk erëm, Iechternach gouf lues a
lues touristesch. Am Zweete Weltkrich hat Iechternach, well et direkt op der
Grenz louch, an der Ardennenoffensiv staark ze leiden; grouss Deeler vun der
Stad goufen zerstéiert, dorënner och d'Basilika. D'Basilika, wéi d'Stad, gouf
nom Krich erëm opgebaut.

De Gemengerot vun Iechternach gëtt nom Proporz-Walsystem gewielt. E setzt sech
aus 11 Conseilleren zesummen.

De Schäfferot, dee sech no de Wale vun 2011 gebilt huet, baséiert op enger
CSV-LSAP-Koalitioun, mam Yves Wengler (CSV) als Buergermeeschter, Vun 2011 bis
2015 war de Théo Thiry (CSV) Buergermeeschter, ass dann awer wéinst enger
"Immoblienaffär" den 29. Januar 2015 zréckgetrueden ass.

Fir déi fréier Buergermeeschteren, kuckt: Lëscht vun de Buergermeeschtere vun
Iechternach.

Eent vun de Standbee vun Iechternach ass den Tourismus. Iechternach läit am
Sauerdall an um Bord vum Mëllerdall, direkt bei der Klenger Lëtzebuerger
Schwäiz. Vill Trëppelweeër gi vun Iechternach aus an d'Bëscher ronderëm.

Zwéi Muséeën, den Abteimusée an de Musée fir Virgeschicht, ginn en Abléck an
d'Vergaangenheet vun der Stad, an den Trifolion (Centre culturel, touristique et
de congrès) bitt Plaz fir Evenementer.

Zu Iechternach gëtt et e puer iwwer d'Grenzen eraus bekannten Evenementer.
Virbäi ass d'Sprangprëssessioun bei där all Joer Päischtdënschdes bis zu 10.000
Pilger zu Éiere vum hellege Willibrord, a Reien op d'Weis vun enger
traditioneller Musek duerch Iechternach sprangen.

En anert grousst Evenement ass den e-Lake festival, bei deem 20.000 Leit,
haaptsächlech Jonker, dräi Deeg laang bei Rock, Techno a Popmusek feieren.

Den Iechternacher Museksfestival ass am Beräich vun der klassescher a Jazzmusek
och e ganz renomméierte Festival dee wäit iwwer d'Grenze bekannt ass.

Zanter 2004 gëtt zu Iechternach dat gréisst Ballonstreffen am Land ofgehalen.
Donieft sinn all Joer international Sportveranstaltungen, wéi den Triathlon an
de Run For Fun — bis 2011 och den Iechternacher Marathon — mat vun der Parti.

Am bekanntsten ass Iechternach fir seng Basilika, an där an der Krypta déi
stierflech Iwwerreschter vum hellege Willibrord leien.

An der fréierer Abtei Iechternach ass haut den Iechternacher Kolléisch. D'Abtei
besteet aus fënnef Deeler, der Rotonde, dem Haaptgebai, der aler Primärschoul,
engem Bausseflillek an der Orangerie. Si ass verbonne mat der Basilika.

De Rokoko-Pavillon vu 1765 steet an engem Eck vum Stadpark no bei der Sauer.
  Méi Informatioun doriwwer am Artikel: Rokoko-Pavillon zu Iechternach

Dat fréiert Geriichtsgebai bilt mat dem Haus niewendrun dat haitegt Stadhaus. Am
Dënzelt selwer ass e Sall fir d'Gemengerotssëtzungen, e Sall an deem
d'Hochzäiten ofgehale ginn, e puer Büroen, Archivraim an Ausstellungssäll. Eng
Plackett um Gebai erënnert un de Stadbréif, deen Iechternach vun der Ermesinde
krut.

Vun der mëttelalterlecher Stadmauer, déi 2360 m laang war, gëtt et nach gutt
erhale Stécker a vun den ursprénglech op d'mannst 14 Tierm sinn der fënnef nach
gutt erhalen a ginn als Wunneng benotzt bzw. un Touriste verlount.   Méi
Informatioun doriwwer am Artikel: Iechternacher Stadmauer

D'Grondmauere vun enger Réimervilla, goufe bei den Aarbechte fir de Séi
fräigeluecht. Si war den zweete Wunnsëtz vun engem räiche Réimer.   Méi
Informatioun doriwwer am Artikel: Réimesch Villa Iechternach

Dëse kënschtleche Séi ass op der Plaz, wou fréier d'Lëschenhaus, eng Aart
Erholungsheim fir d'Pateren aus der Abtei, war. Den Iechternacher Séi ass och
d'Plaz vum Mobilux Trophy, dem e-Lake festival an dem Marathon.

Um Troosknäppchen (Trooskneepchen am Iechternacher Dialekt) steet e klenge
Pavillon, vun deem aus een eng Vue iwwer Iechternach huet.

D'Wollefschlucht (Wolfsschlucht, gorge du loup) ass en enke Schloff am
Lëtzebuerger Sandsteen, deen um Wee vum Troosknäppchen an den Dall vun der
Äsbech leit. Et ass eng vun de spektakuläerste Plaze vun der Klenger
Lëtzebuerger Schwäiz.

Op der Lëscht vun den nationale Monumenter an der Gemeng Iechternach stinn nach
weider Gebaier, déi klasséiert a kuckeswäert sinn.



https://lb.wikipedia.org/wiki/Finnland

Finnland (finn.: Suomi, schwed.: Finland) ass eng Republik an Nordeuropa.
Finnland grenzt u Schweden, Norwegen, Russland an d'Ostmier. D'Åland Inselen,
déi südwestlech vun der Küst leien, sinn zwar ënner finnescher Souveränitéit wat
d'Aussen- a Sécherheetspolitik ubelaangt, soss awer autonom.

Topographesch gesinn ass d'Land am Süden éischter flach, Richtung Norde gëtt et
dann awer ëmmer méi koppeg an den héchste Bierg, den Haltitunturi, ganz uewen am
Nordweste vu Finnland, bréngt et op eng Spëtzt vun 1 328 Meter.

Finnland läit tëscht dem 60. an 70. Breedegrad, mä well d'Klima vum Ostmier an
dem Golfstroum beaflosst gëtt, leien d'Temperaturen am Schnëtt ëm déi 5-10 °C
méi héich wéi an aner Gebidder déi op derselwechter Héicht leien. D'Land huet
kal Wanteren a waarm Summeren. A waarme Summerdeeg kenn den Thermometer a
Südfinnland bis op 30 °C klammen. An de Wanterméint sinn dogéint -20 °C och
näischt aussergewéinleches.

Nërdlech vum Polarkrees geet d'Sonn an där Zäit während ronn 51 Deeg net op.
D'Géigestéck vun der finnescher Polarnuecht (finn.: Kaamos) ass
d'Mëtternuechtssonn am Summer, wou et dann och 73 Deeg an engem Stéck hell ass.

Finnland ass vun der Fläch hir dat sechsgréisste Land an Europa, huet awer mat
nëmmen 15 Awunner pro Quadratkilometer gläichzäiteg och eng vun deene klengste
Bevëlkerungsdensitéiten um Kontinent. D'Majoritéit vun de Finnen (65 %) liewen a
Stied a well déi meescht dovun am Süde vum Land leien, ass och hei
d'Bevëlkerungskonzentratioun bei wäitem am héchsten. Helsinki an hir
Nopeschstied Espoo a Vantaa sinn an de leschte Joerzéngte sou séier gewuess,
datt haut (2006) all sechste Finn am Groussraum vun der Haaptstad wunnt.

Finnland huet zwou offiziell Sproochen, Finnesch a Schwedesch. Finnesch gehéiert
zu der finno-ugrescher Sproochefamill an ass d'Mammesprooch vu ongeféier 92 %
vun der Bevëlkerung. Schwedesch hunn 5,5 % vun de Finnen als éischt Sprooch.
Well déi jeeweils aner Sprooch als Flichtfach an der Schoul geléiert gi muss,
sinn déi meescht Finnen zweesproocheg.

Den offizielle Status vum Schwedeschen erkläert sech duerch d'Geschicht vum
Land. Zanter dem Ufank vum 13. Joerhonnert bis 1809 war Finnland en Deel vum
schwedesche Kinnekräich.

Keng Regel ouni Ausnamen: Zu Turku, der aler Haaptstad aus schwedeschen Zäiten,
huet Schwedesch den offizielle Staus aus historesche Grënn bäibehalen obschonn
et hei vu manner wéi 10 % vun de Leit geschwat gëtt. Op der autonomer Inselgrupp
Åland ass Finnesch nëmme Walfach an d'Schüler mussen et, wa se net wëllen, och
net léieren. Eenzeg Administratiounssprooch vun Åland ass Schwedesch.

Samesch ass och als offiziell Minoritéitesprooch unerkannt an ass an deenen
traditionell samesch dominéierte Regiounen a Gemengen an der Verwaltung am
Gebrauch.

1923 gouf a Finnland d'Reliounsfräiheet agefouert. 83 % vun de Finne sinn an der
evangelesch-lutherescher Kierch, 1 % an der orthodoxer an 2 % gehéieren anere
Glawensrichtungen un. Béid chrëschtlech Konfessioune ginn iwwer Kierchesteiere
finanzéiert.

Déi eelst mënschlech Spuren um Territoire vum haitege Finnland loosse sech bis
an d'Steenzäit zréckdatéieren a sinn eng ronn 8500 Joer al.

Nach ëm 100 v. Chr. beschreift de réimeschen Historiker Tacitus d'Fenni als
Vollek ouni Waffen, Päerd an Heem, déi um Buedem schlofen, net méi wéi e Fell um
Läif hunn an nawell zefridden a glécklech mat hirem harde Liewe sinn.

Tatsächlech war d'Gebitt vum haitege Finnland bis an d'12. Joerhonnert politesch
relativ onbedeitend. 1154 gëtt West- a Südfinnland dunn ënner dem Kinnek Erik
IX. en Deel vu Schweden a sollt et déi nächst 700 Joer och bleiwen. Den
ëstlechen Deel fält dogéint un dat russescht Novgorod.

Ënner dem schwedesche Kinnekshaus fënnt Westfinnland Uschloss un de
westeuropäesche Kulturkrees a gëtt missionéiert. Schwedesch gëtt
d'Administratiounssprooch an entwéckelt sech zu der Sprooch vun der Élite.
Anescht wéi deen iwwer Joerhonnerte russesch-byzantinesch geprägten ëstlechen
Deel vu Finnland gouf an der schwedescher Provënz och ni de Feudalsystem
agefouert.

Am 16. Jh. ass Finnland, besonnesch ënner dem Afloss vum Humanist an Theolog
Mikael Agricola, zur Reformatioun iwwertratt.

1808 gëtt Finnland vum Alexander I. vu Russland eruewert, deen et zu engem
hallef autonome Groussherzogtum ënner russescher Kontroll mécht. Groussherzog
ass den Zar, representéiert duerch e Generalgouverneur. Finnland bleift bis zu
der russescher Revolutioun 1917 Deel vum russesche Räich. An där Zäit entwéckelt
sech d'finneschnational Bewegung. A patriotescher Atmosphär gëtt 1835
d'Nationalepos Kalevala niddergeschriwwen an d'Finnesch gëtt 1892 dem
schwedesche juristesch gläichgestallt.

Kuerz no der bolschewistescher Revolutioun a Russland, de 6. Dezember 1917,
deklaréiert Finnland sech onofhängeg. D'Onofhängegkeet gëtt zwar relativ séier
vun de Bolschewisten unerkannt, mä Kricher a Russland a Finnland man d'Saach méi
komplizéiert.

Zum enge brécht 1918 e kuerze, mä battere Biergerkrich tëscht deene vun
Däitschland ënnerstëtzen "Wäissen" (Unhänger vum deemolege Gouvernement;
d'konservativ riets Élite an d'Baueren) an hirem politesche Géigepol, de
radikale “Rouden“ (Unhänger vun de sozialistesche Lénksparteien -Leit ouni Grond
a Buedem an d'Aarbechter) a Finnland aus. Zum anere gëtt déi oppe Fro ëm
d'finnesch-russesch Grenz duerch d'russesch Revolutioun an d'Längt gezunn. E
Kompromëss tëscht Finnland a Russland gëtt eréischt 1920 am Accord vun Tartu
fonnt.

D'Relatiounen tëscht der nach jonker Republik Finnland an der Sowjetunioun hu
sech an den 1930er Jore relativ stabiliséiert. Wéi d'Sowjets sech dunn awer 1939
drop behaapt hunn dat si e Recht drop hätte grouss Deeler vum finneschen
Territoire zréckzekréien, koum et zum Eclat. De sougenannten éischte Wanterkrich
tëscht Finnland an der Sowjetunioun ass ausgebrach, huet awer nëmmen ee Joer
gedauert (bis 1940). De Konflikt gouf awer net geléist a fënnt tëscht 1941 an
1944 seng Fortsetzung am Zweete Wanterkrich (Fortsetzungskrich). Dat deemools
mat Nazi-Däitschland alliéiert Finnland gëtt zwar net ageholl, muss awer als
Konsequenz vum verluerene Krich en Deel vun hirem Gebitt nees un d'Sowjetunioun
oftrieden.

Nom Zweete Weltkrich féiert Finnland offiziell d'Neutralitéit an a beweegt sech
bis zum Fall vun der Sowjetunioun aussepolitesch an der Grozone tëscht West an
Ost.

1955 gëtt Finnland Member vun de Vereenten Natiounen an dem Nordesche Rot. 1995
trëtt d'Land der Europäescher Unioun bäi.

Finnland ass eng parlamentaresch Demokratie no presidiale Prinzipp. De
President, respektiv d'Presidentin vun der Republik huet historesch eng zentral
Roll an der finnescher Politik gespillt. Bis zu der Verfassungsännerung am Joer
2000 hat de President d'Méiglechkeet d'Parlament opzeléisen, e Vetorecht op all
Gesetz an huet de Premierminister ernannt. Dës relativ dominant Positioun gouf
gläichzäiteg mat der Wal vum Tarja Halonen (Februar 2000) staark zréckgestallt,
sou datt d'Presidentin haut éischter eng méi representativ Funktioun huet.
Presidentschaftswale sinn all sechs Joer. 2012 gouf de Sauli Niinistö zum neie
President gewielt.

D'legislativ Autoritéit am Staat huet d'Parlament (Eduskunta op Finnesch,
Riksdag op Schwedesch). D'Parlament huet eng Kummer, 349 Deputéierten a gëtt all
véier Joer nei gewielt. D'Regierung (fi. valtioneuvosto) gëtt zanter Juni 2010
vun der Premièreministesch Mari Kiviniemi geleet.

Finnland ass zanter dem Zweete Weltkrich aussepolitesch neutral, diskutéiert
awer an de leschte Joren ëmmer erëm en eventuellen NATO-Bäitrett.

Finnland ass a sechs Provënze, d'Lääni (schwedesch län) agedeelt. Donieft sinn
och nach déi historesch "Landschaften" (maakunnat) geleefeg, um Niveau vun der
Administratioun spille s'awer keng Roll méi.

Finnland huet eng Rëtsch aflossräich Architekten an Designer eropbruecht. Zu
deene renomméierste gehéieren den Architekt Eliel Saarinen (Jugendstil) an den
Designer/Architekt Alvar Aalto (Funktionalismus).

D'Gebridder an d'Regisseure Mika Kaurismäki an Aki Kaurismäki hunn allenzwee
internationale Succès.

D'Literatursprooch vu Finnland geet op den Humanist an Theolog Mikael Agricola
(16. Jh.) zréck. D'Nationalepos Kalevala, dat 1835 vum Elias Lönnrot
zesummegestallt a publizéiert gouf, war vu fundamentaler politescher a
kultureller Bedeitung fir Finnland. Als Papp vun der moderner finnescher
Literatur gëllt den Aleksis Kivi (1834-1872). Den 1954 vum Väinö Linna
verëffentlechten Antikrichsroman Tuntematon sotilas ("Den onbekannten Zaldot"),
ass nieft der Bibel dat meeschtverkafte Buch a Finnland. De Frans Eemil
Sillanpää krut 1939 de Literaturnobelpräis.

E weltwäit renomméierte finnesche Komponist ass de Jean Sibelius (1865-1957).
Finnland ass och bekannt fir seng Danzmusek, de Finneschen Tango, den Humppa an
de Jenkka. Bekannt Pop/Rock Gruppen wéi z. B. The Rasmus, Negative. Finnland ass
och fir seng Metalgruppe bekannt. Bekannt Gruppen sinn: HIM, The 69 Eyes,
Nightwish, Children of Bodom an och Lordi (Gewënner vum Eurovision Song Contest
2006). Op der Säit [2] fannt Dir weider finnesch Banden aus dem Metalgenre.

Finneschen Nationalsport ass de Pesäpallo. Dat bausst de Landesgrenze relativ
onbekannt Spill ass eng Zort finnesche Baseball a gouf 1922 vum Lauri Pihkala
agefouert. Beléift sinn och déi klassesch Wantersportaarten, woubäi den
Äishockey besonnesch populär ass.

Zanter dem Succès vum zweemolege Weltmeeschter Mika Häkkinen gehéiert och
d'Formel 1, nieft dem traditionell populäre Rallye, zu de Favoritte beim, bei de
Finnen allgemeng beléifte, Motorsport.

Finnland ass haut eng héichentwéckelt Industriegesellschaft. Nieft der
traditionell staarker Holz- a Pabeiersindustrie huet sech d'Telekommunikatioun
zanter den 1990er Joren - virun allem wéinst dem weltwäite Succès vun Nokia- als
zentral Wirtschaftsbranche etabléiere kënnen. Finnland ass eent vun deene
wéinege Länner an Europa, déi méi Daten- a Kommunikatiounstechnologien
exportéiere wéi importéieren.

Mä och de Maschinnebau spillt eng wichteg Roll. Valmet a Sisu si grouss finnesch
Firmaen déi sech op d'Produktioun vu Camionen an Traktere spezialiséiert hunn.



https://lb.wikipedia.org/wiki/Equator

Den Equator (lat. „Gläichmécher“) ass dee Grousskrees vun enger Kugel oder vun
engem Planéit, dee vu béide Pole gläich wäit ewech ass. Et ass deen eenzege
Breedekrees, dee gläichzäiteg ee Grousskrees ass, also déi kierzt Verbindung
tëscht all senge Punkten duerstellt. Seng geographesch Breet ass  0°.

D'Rotatiounsachs vun engem astronomeschen Objet gëtt am Zentrum als
Normaldefinéiert – dat ass am Allgemengen de Schwéierpunkt – eng Fläch. Dës
Fläch heescht Equatorfläch. Den Equator ass d'Schnëttlinn vun der Equatorfläch
mat der Uewerfläch. D'Projektioun vum Equator op d'Himmelssphär ass den
Himmelsequator.

Den Equator vun der Äerd (theoreteschen Duerchmiesser 12.756,26817 km), féiert
duerch Afrika, d'Maldiven an den Indeschen Ozean, Indonesien, d'zentralpazifesch
Mikronesien a Südamerika. Den Equator trennt dobäi d'Nord- vun der
Südhallefkugel. De Mëttelpunkt vum Equatorkrees fält mat deem vun der Kugel
zesummen. Wéinst de liichte periodesche Bewegunge vun der Äerdachs kann de
momentanen Equator op enger Plaz bis zu ronn 10 Meter vum mëttleren Equator
ewech sinn. Déi theoretesch Längt, respektiv den Ëmfank vum Equator ass
40.075,016686 km.

Donieft geet den Equator nach iwwer e puer Inselgruppen ewech, leeft awer net
iwwer hir Landfläch. Dozou gehéieren d'Maldiven a verschidden Inselgruppe vum
Pazifik.

Am Koordinatesystem vun der Äerd (analog och um Äerdmound oder op den
Himmels-Globen) zielt déi geographesch Breet vum Equator no Norden positiv, no
Süden negativ. Am englesche Sproochraum gëtt och N oder S bäigesat - z. B. 52°N
fir Berlin, 52°S fir d'Falklandinselen.

Laanscht den Äerdequator entsprécht eng Séimeil genee enger Bouminutt. Sou war
d'Séimeil (ofgekierzt sm; engl. nautical mile, NM) fréier definéiert. No der
Aféierung vum metresche System ergëtt sech haut eng ëm 10 cm méi laang Mooss fir
eng Bouminutt um Equator. De Wäert vun der Séimeil vun 1.852 Meter ergëtt sech
aus dem mëttleren Äerdradius (6.370 km). Och déi fréier Definitioun vum Meter
war vun der Längt vum Äerdequator resp. vun de Meridianen (soll 40.000.000 Meter
entspriechen) ofgeleet.

Den Himmelsequator ass de Grousskrees op der geduechter Himmelskugel, op där e
vun der Fläch vum Äerdequator geschnidde gëtt. Anescht ausgedréckt: Hien deelt
d'Himmelskugel an eng Nord- an eng Südhalschent.

Well d'Äerdachs géintiwwer der Fläch vum Sonnesystem gebéit ass, schneid den
Himmelsequator d'Ekliptik – déi visuell Fläch vun der Ëmlafbunn vun der Sonn ëm
d'Äerd – ënner engem Wénkel vun 23,44° (Schréigt vun der Ekliptik). Déi zwéi
Schnëttpunkte ginn als Fréijoerspunkt resp. Hierschtpunkt bezeechent, well sech
an hinnen d'Projektioun vun der Sonn un déi visuell Himmelskugel zu den
Dag-an-Nuechtgläichen am Fréijoer resp. Hierscht ophält.

Plazen um Himmelsequator hunn am equatoriale Koordinatesystem d'Deklinatioun 0°,
eng Poldistanz vun 90°, hir Rektaszensioun gëtt vum Fréijoerspunkt aus gemooss.

Well d'Äerdachs eng Prezessiounsbewegung huet, ännert sech am Laf vun der Zäit
och den Himmelsequator.



https://lb.wikipedia.org/wiki/D%C3%A4nemark

Nieft dem eegentlechem Staatsgebitt sinn och d'bannepolitesch autonom Territoirë
vu Grönland an de Färöer Deel vum Kinnekräich Dänemark.

Dänemark huet eng Fläch vu ronn 43 000 km². Gutt zwee Drëttel dovu gehéieren zu
der Hallefinsel Jylland (Jütland). Jylland grenzt am Süden un Däitschland. Et
ass déi eenzeg dänesch Staatsgrenz déi um Festland gezu gëtt. Dänemark ass
flaach, den héchste Punkt läit just 173m iwwer dem Mieresspigel.

De Rescht vum Land verdeelt sech op eng sëllechen Inselen: 1419 mat enger Fläch
vun iwwer 100 m², 443 déi iwwerhaapt en Numm kruten, an nëmme 76 Stéck déi
bewunnt sinn. Wéinst senge villen Inselen a senger onregelméisseger Fläch, huet
dat, vis-à-vis vun de Nopeschlänner, relativ klengt Land eng iwwerméisseg laang
Küst vu 7.314 Kilometer.

Bis op d'Nørrejyske Ø, nërdlech vu Jylland geleeën an zweetgréisst Insel an
Dänemark, leien déi grouss, bevëlkerungsdicht Inselen ëstlech vun der
Hallefinsel. De Klenge Belt, e Mieresschloff deen nëmmen 800m bis 28 km an der
Breet huet, trennt d'Festland vun der Insel Fyn (Fünen). Ëstlech vu Fyn läit
Sjælland ("Séiland"), déi mat 7.031 km² gréisst Insel. D'Storebælt-Bréck
verbënnt Fyn iwwer de Grousse Belt ewech mam westleche Sjælland. Ganz am Oste
vun der Insel läit d'Haaptstad Kopenhagen, nëmmen e puer Kilometer vum
schwedesche Malmö ewech. Kopenhagen a Malmö sinn iwwer eng zweet grouss Bréck,
d'Öresund-Bréck matenee verbonnen. Nieft de Brécke sinn all d'Inselen an
d'schwedescht Festland mat der Fär z'erreechen.

D'Baltescht Mier kënnt nëmmen iwwer den Öresund, de klengen an de grousse Belt
mam Nordmier zesummen. Déi dräi schmuel Mieresstroosse ginn nërdlech vu Fyn a
Sjælland an de Kattegat iwwer deen da selwer op der Héicht vu Skagen mam
Skagerrak, engem Niewenaarm vum Nordmier verbonnen ass. De Kattegat gëtt zum
dacksten nach zum Baltesche Mier gerechent.

An Dänemark hunn den 1. Januar 2007 5.447.084 Leit gewunnt. De Prozentsaz vun
Immigranten an hiren Nokommen ass a Relatioun zu anere westeuropäesche Länner
relativ kleng: 477 700 Leit respektiv 8,7 % am Total, 6,6 % dovun Immigranten
aus éischter Generatioun (2007). D'dänesch Gesellschaft ass deemno éischter
homogen. Méi wéi d'Hallschent vun den Immigrante kommen aus europäesche Länner.

Déi gréisst Minoritéite sinn déi aus der Tierkei, Däitschland an dem Irak.
Grouss Gruppe kommen och aus Norwegen, Schweden, dem Libanon, Bosnien an
Herzegowina, Pakistan, Iran a Somalia.

Nieft de ronn 14.000 Schweden déi all Dag iwwer d'Grenz schaffe fueren, ass och
d'Zuel vun däitsche Frontalierë, staark am Klammen (2007 waren et der eng
12.000).

2007 hunn iwwer 18 000 Grönlänner an Dänemark gewunnt, déi meescht dovu sinn der
mat vill Schoul oder enger Léier.

D'Entwécklung vun der Bevëlkerungszuel ass zanter der zweeter Hallschent vum 20.
Joerhonnert positiv gewiescht. Et gëtt zwou Ursaachen dofir: d'Zuel vun den
Immigranten ass konstant an d'Luucht gaangen an et goufe bal all Joer méi Leit
gebuer wéi der gestuerwe sinn. Eng Ausnam: Uganks der 1980er sinn immens wéineg
Kanner op d'Welt komm. D'Gebuertenziffer war sou niddereg, datt
d'Totalpopulatioun bis 1984 réckleefeg war.

D'Dänen haten op den 1. Januar 2007 an der Moyenne 39,9 Joer.
D'Liewenserwaardung louch 2006 bei 80 Joer fir d'Fraleit, respektiv 76 Joer bei
de Maansleit. De Fertilitéitstaux war 2006 bei 1,85 Gebuerte/Fra. Dat ass ee vun
den héchsten an der Europa, d'EU-Moyenne fir datselwecht Joer louch bei 1,49.

D'Offiziell Sprooch an Dänemark ass Dänesch. Dänesch gehéiert zu der
nordgermanescher, respektiv skandinavescher Sproochefamill.

Däitsch ass als Minoritéitssprooch unerkannt a gëtt virop an der Grenzregioun zu
Däitschland, am Sønderjylland (Nordschleswig op Däitsch), geschwat.

Op de Färöer huet och Färöesch -nieft dem Däneschen- offizielle Status.
Datselwecht gëllt fir Grönlännesch a Grönland.

Englesch ass déi wichtegst Friemsprooch. Däitsch ass fir d'Majoritéit vun de
Schoulkanner den éischte Choix wa se eng zweet Friemsprooch léiere wëllen.

Dänemark gouf ëm 965 christianiséiert. D'engevangelesch-lutheranesch
Staatskierch, déi sougenannt Folkekirke (Vollekskierch) ass no der Reformatioun,
1536 gegrënnt ginn. 2006 waren 83 % vun den Däne Member vun der Kierch.
D'Dänesch Kinnigin, respektiv de Kinnek huet vum Gesetz hier an der Folkekirke
ze sinn. D'Kierch gëtt vun engem eegene Kiercheministère geréiert. Déi
zweetgréisst Relioun am Land ass den Islam. Ronn 3,3 % vun der Populatioun si
Muslimen.

Dänemark ass eng parlamentaresch-demokratesch Monarchie. Staatschef ass
d'Kinnigin oder de Kinnek an huet, wéi an anere konstitutionelle Monarchien och,
haaptsächlech representativ Funktiounen. Zanter 1953 huet de legislative Pouvoir
nëmme méi eng Kummer. D'dänescht Parlament de Folketing, huet 179 Deputéiert.
Ënner hinne sinn och 2 Deputéiert aus Grönland an 2 Deputéiert vun de Färöer
Inselen. D'Parlament gëtt all véier Joer gewielt.

Parteipolitesch gouf Dänemark am 20. Joerhonnert vun de Sozialdemokraten
dominéiert. D'Wale vun 2001 waren deemno e Tournant an der politescher Geschicht
vum Land. D'Rietsliberal Partei (Venstre) an d'Konservativ Vollekspartei (Dansk
Folkeparti) waren d'kloer Gewënner an hu sech ënner der Regie vum Premier Anders
Fogh Rasmussen an enger Koalitiounsregierung zesummegedunn.

Et war dëst och déi éischt Kéier zanter 1920, datt d'Sozialdemokrate net
stäerkst Partei am Parlament gi waren. D'Riets Regierungsparteie goufen an de
Wale 2007 bestätegt.

De 5. Abrëll 2009 huet de Lars Løkke Rasmussen den Ander Fogh Rasmussen als
Premier ofgeléist, well dësen zum Generalsekretär vun der NATO ernannt gi war.

Mat der Strukturreform vum 1. Januar 2007 gouf d'Land a 5 grouss Regiounen
agedeelt: d'Regioun Hovedstaden (Haaptstad Kopenhagen), Sjælland, Syddanmark,
Midtjylland an Nordjylland. Nieft de Regiounen, déi d'Ënnerdeelung an 13 Ämter
ersat huet, gouf och d'Zuel vun de Gemenge vu fréier 270 op haut 98 reduzéiert
(Fusiounen).

D'Färöer Inselen a Grönland sinn Deel vum Kinnekräich Dänemark, hunn awer
jeeweils grouss bannepolitesch Fräiheeten an domat och hir eege Verwaltungen.
Baussepolitesch ass d'Autonomie vun den Territoire méi limitéiert. Nawell
konnten d'Färöer an d'Grönnlänner duerchsetzen datt hir Inselen haut net zu der
Europäescher Unioun gehéieren. D'Färöer hate sech vun Ufank un -1973, d'Joer an
deem Dänemark bäigetrueden ass- géint d'Unioun decidéiert. Grönland ass uganks
nach automatesch dobäi gewiescht, huet sech dunn awer 1985 an engem Referendum
fir den Austrëtt entscheet.

Béid Territoirë sinn iwwer d'Kinnekräich mat eegene Vertrieder am Nordesche Rot
representéiert.

Wichteg dänesch Stied sinn: d'Haaptstad Kopenhagen, Århus, Aalborg, Odense,
Roskilde.



https://lb.wikipedia.org/wiki/Australien

Australien, offiziell Commonwealth of Australia, ass e Staat um australesche
Kontinent tëscht dem Indeschen Ozean an dem Südpazifik, am Südoste vun Asien.
Zesumme mat der Nopesch-Insel Tasmanien bilt en de Commonwealth of Australia, en
autonomen Deel vum Commonwealth of Nations.

Australien breet sech iwwer ongeféier 4000 km vum Kap Byrne vun Oste no Westen
an iwwer 3700 km vum Kap York am Norde bis Tasmanien am Süden aus.

Zu Australien mat enger duerchschnëttlecher Héicht vun 300 m iwwer dem
Mieresspigel gehéieren als wichtegst baussenzeg Gebidder Norfolk Island an
Australian Arctic Territory.

Iwwer méi wéi 2000 km erstreckt sech de Great Barrier Reef vum südleche
Queensland bis zum Golf vu Papua. Et ass eent vun de bedeitendste
Mieresökosystemer a geschützte Liewensraum fir 1500 Fësch-, 4000 Weechdéier- a
400 Korallenaarten.

Aus dem Great Western Plateau, deen Deeler vu Queensland, Westaustralien a vum
Northern Territory ëmfaasst, erhieft sech den Uluru (Ayers Rock), een 348 m
héije Monolith vun 8 km Ëmfank. Den héchste Bierg, den 2.228 m héije Mount
Kosciusko, läit laanscht d'Ostküst am Great Dividing Range.

Aus dem haitegen Indonesien koumen d'Aboriginies ongeféier 70.000 - 50.000 v.
Chr. op den australesche Kontinent an hunn en als éischt besidelt. Zu där Zäit
muss hir Bevëlkerung aus ëm déi 300.000 Leit bestanen hunn. Si hunn d'ganzt Land
bevëlkert a verschidde Sproochen a Kulturen entwéckelt.

Am 16. a 17. Joerhonnert hunn d'Spuenier, déi deemools déi gréisst
Kolonialmuecht op der Welt waren, eng grouss Expeditioun aus dem Peru an de
Süd-Pazifik geschéckt, mat der Hoffnung do op Gold ze falen. Wéi sech de Wonsch
net erfëllt huet, hu se de Projet opginn, an hu sech vun deem Moment un och guer
net méi mat dem Süd-Pazifik befaasst.

Em 1770 huet dunn de Kapitän James Cook d'Ostküst vun Australien erfuerscht a se
fir déi britesch Kroun a Besëtz geholl.

Duerch déi isoléiert Lag vun Australien si méi wéi 80 % vun den australesche
Planzenaarten endemesch. D'Landschaft gëtt markéiert vu méi wéi 600 verschidden
Zorte vun Eukalyptusbeem (95 % vun de Beembestänn). Et handelt sech ëm Akazien-
an Eukalyptusaarten, déi do zu Honnerte virkommen. Op Grond vun der
äerdgeschichtlecher Entwécklung liewen an Australien Beidelmamendéieren wéi
Koalabieren, Känguruen a Urmamendéieren (Protheria) déi Eeër leeën, wéi zum
Beispill d'Schnieweldéieren, (Ornithorhynchidae) an de Seechomessekéisécker
(Tachyglossidae).

Australien ass ausserdeem e Paradäis fir Insekten a Reptiller. Déi meescht sinn
harmlos, mä verschidde Spannen a Schlaange sinn héich gëfteg a
liewensgeféierlech. Schof, Päerd a Ranner ginn importéiert. 80 % vun de
Mamendéieren, 47 % vun de Vullen, 89 % vun den Reptiller an 90 % vun de
Spannendéieren an Insekte sinn eenzegaarteg.

Australien huet e bicameralt Parlament, dat aus engem Senat mat 76 Senatoren,
déi nom Verhältneswalrecht fir 6 Joer bleiwen, an engem Representantenhaus mat
148 Membere besteet, dat all 3 Joer mëttels Preferenzwalen nei gewielt gëtt.

De Commonwealth of Australia besteht aus 6 Staaten: New South Wales, Queensland,
Westaustralien, Südaustralien, Tasmanien, Victoria an zwéin Territoiren,
Australian Capital Territory an Northern Territory.

Déi bedeitendst Exporter kommen aus der Landwirtschaft an aus dem Biergbau,
z. B. Kuelen, Eisenäerz a Gold. D'Land ass ee vun de gréisste
Randfleeschexporteuren. Gutt ee Véirel vun der ganzer Wollproduktioun vun der
Welt kënnt aus Australien. 5 % vun der Bevëlkerung schafft an der
Landwirtschaft, 25 % an der Industrie a 70 % am Dengschtleeschtungssecteur. De
Bruttoinlandprodukt leit bei 30.623 US$ pro Awunner (Stand: 2005)

Déi meescht Immigrante kommen aus Neiséiland, Groussbritannien a China. Et gëtt
all Joer duerchnëttlech 91.000 Awanderer. De Gebuertentaux leit bei 1,8 Kanner
pro Fra.

D'Haaptsprooch ass Englesch, obschonn d'Australier och hiren eegenen
"Aussie-Slang" benotzen. Donieft ginn nach weider 200 Sprooche geschwat.

De Schoulsystem vun Australien ass an d'Primärschoul an an d'Sekundärsschoul
agedeelt. Schoulflicht besteet vum 6. bis zum 15. Liewensjoer. Wien op
d'Universitéit wëll goe muss 10 - 12 Joer an d'Schoul virdru gaange sinn. Déi
eelst Universitéit, vun deenen 19, ass déi am Joer 1890 gegrënnten Universitéit
vu Sydney.



https://lb.wikipedia.org/wiki/Wikipedia_op_L%C3%ABtzebuergesch

D'Wikipedia op Lëtzebuergesch (oder och: Lëtzebuergesch Wikipedia) ass
d'Versioun a Lëtzebuerger Sprooch vun der Online-Enzyklopedie Wikipedia. Si gouf
am Juli 2004 kreéiert.

D'Initiativ vun enger lëtzebuergescher Versioun vu Wikipedia goung op
d'Benotzerin Briséis zréck, déi am Juli 2004 d'Versioun lb.wikipedia.org bei der
Wikimedia Foundation ugefrot an d'Text-Coden, z. B. fir d'Navigatioun, iwwersat
huet. Den éischten Artikel ("Wikipedia") goung den 21. Juli 2004 um 10:57 online
(1. Versioun: [1]). Et koumen no: Enzyklopedie um 15:42 (1. Versioun: [2]),
Geschicht (15:54; 1. Versioun: [3]), Herodot (21:09; 1. Versioun: [4]) a Matthew
Perry (22:15, 1. Versioun: [5]).

Zanterhier kommen an der Moyenne eng 8 Artikelen den Dag bäi. Den 10. September
2004 waren déi éischt 1.000 Artikele beieneen, an den 23. Juli 2006 gouf deen
10.000. Artikel ugeluecht.

D'Zuel vun de registréierte Benotzer läit bei imposanten 33.531, dovu sinn déi
allermeescht awer Leit déi e globale Benotzerkont hunn, mat deem s'op alle
Sproochversioune vu Wikipedia ugemellt sinn, och wa se nëmmen op enger oder e
puer dovun aktiv sinn (an deemno nëmmen e Brochdeel dovun op dëser). "Aktiv
Benotzer" (d. h. déi, déi op d'mannst eng Ännerung am Mount maachen) sinn et der
op der lëtzebuergescher Wikipedia am Ament 82; där, déi méi wéi 5 Ännerungen am
Mount maachen, an der Moyenne knapps 30, a "ganz aktiv" (d. h. déi, déi méi wéi
100 Ännerungen am Mount maachen) sinn et ëm déi aacht.



https://lb.wikipedia.org/wiki/Reykjav%C3%ADk

Reykjavík (IPA:[ˈreiːcaˌviːk]) (isl. Dampbucht) ass d'Haaptstad vun Island an
déi nërdlechst Haaptstad vu Westeuropa (Breedegrad 64° 08' N, net wäit vum
nërdleche Polarkrees ewech, dee bei 66° 33' N läit). Am Wanter huet Reykjavík
nëmme 4 Stonnen Dagesliicht, am Summer sinn d'Nuechte bal sou hell wéi den Dag.

D'islännesch Bezeechnung Dampbucht kënnt wahrscheinlech vun den Dämp vun de
waarme Quellen aus der Ëmgéigend a gëtt engem Mëssverständnes vum éischte
Bewunner Ingólfur Arnarson zougeschriwwen.

An der Stad sinn déi meescht Fakultéite vun der Universitéit vum Land, a
verschidden aner Héichschoulen, Theater, Muséeën a Kulturariichtungen, souwéi en
Héichséihafen. Matzen an der Stad läit e klenge Séi, den Tjörnin. Dee Séi ass
zugläich och eng vun de gréisste Brutplaze fir Wasservullen am Südweste vun
Island.

D'Stad läit um Atlantik, méi genee an der Faxaflói-Bucht ënner dem zirka 900 m
héijen Hausbierg Esja am Südweste vun der Insel Island um Ufank vun der
Hallefinsel Reykjanesskagi. D'Zon vun der plackentektonescher Verschiibung, déi
an Island vu Südwesten no Nordoste leeft, féiert och iwwer déi Hallefinsel.
Dohier gëtt et ëmmer nees Erdbiewen, déi allerdéngs meeschtens net allze staark
sinn.

Reykjavík ass mat 118.820 Awunner déi gréisst Stad an Island. Do wunnen zirka
41 % vun all de Leit op der Insel.



https://lb.wikipedia.org/wiki/Lou_Koster

D'Lou Koster, gebuer de 7. Mee 1889, a gestuerwen de 17. November 1973, war eng
lëtzebuergesch Komponistin, Violonistin a Pianistin.

D'Lou Koster wiisst an enger musekalescher Famill op. Hire Grousspapp, de Franz
Ferdinand Bernard Hoebich, dee Kapellmeister vun der Lëtzebuerger Militärmusek
war, léiert se Solfège, Gei a Piano. 1906 schreift se sech am Conservatoire vun
der Stad Lëtzebuerg an. Am Conservatoire sollt si da fir d'éischt 1908 als
Aushëllefprofessesch, spéider als Professesch, bis zu hirer Pensioun 1954
schaffen. De Conservatoire stoung deemools ënner der Direktioun vum belsche
Komponist Victor Vreuls (1876-1944), e groussen Admirateur vum César Franck
(1822-1890), a war Chef vum Orchester vum Conservatoire, an deem d'Lou Koster
Gei gespillt huet.

Bis den Tounfilm sech allgemeng verbreet hat, huet d'Lou Koster (genee wéi hir
Sëschtere Laure a Lina) an de Stater Kinoen d'Stommfilmer um Piano begleet.

Si fänkt am Joer 1905 u mat Komponéieren, awer fir d'éischt am Geheimen, well si
an d'Helen Buchholtz (1877-1953) déi éischt Fraen zu Lëtzebuerg sinn, déi sech
an déi männlech Chasse gardée vun der Kompositioun eragewot hunn. Hir éischt
Kompositioune ware Vertoununge vun den Texter vu lëtzebuergeschen Dichter. Hir
éischt Operett, An der Schwämm, en Eenakter no engem Libretto vum Batty Weber
vun 1922, hat zwar gutt Kritike bei der Première, gouf awer no an no nees
vergiess.

Eréischt a fortgeschrattenem Alter ass d'Lou Koster mat hire Kompositioune méi
un d'Ëffentlechkeet gaangen. Vun hir gëtt et am Ganzen 140 Wierker: Märsch,
Operetten, Lidder a Kompositioune fir Orchester a fir Piano.

Hire gréisste Succès hat si mam Oratorium Der Geiger von Echternach, deen si
1966 an der Kënschtlerresidenz vun der Famill Mayrisch zu Cabris no engem Text
vum Nikolaus Welter geschriwwen huet. Et gouf den 9. Juli 1972 an der
Iechternacher Basilika fir d'éischt opgefouert. Weider Opféierunge waren 1974 an
1990, zulescht 2009.



https://lb.wikipedia.org/wiki/Kathoulesch_Kierch

D'kathoulesch Kierch ass eng Konfessioun vun der chrëschtlecher Relioun déi sech
nom Schisma am Joer 1054 a Westeuropa entwéckelt huet. Haut ass s'iwwer d'ganz
Welt verbreet (besonnesch an Westeuropa a Latäinamerika, awer och méi a méi an
Asien) a mat ongeféier 1 Milliard Unhänger déi gréisst chrëschtlech Konfessioun.

Zur kathoulescher Kierch gehéieren u sech all d'Chrëschten déi de Poopst vu Roum
als "Chef" ugesinn (an déi ennen beschriwwe Glawensinhalter deelen). An eise
Géigende mengt ee mat "kathoulesch Kierch" meeschtens déi "réimesch-kathoulesch
Kierch", mä nieft dëser gëtt et awer och nach aner (22) kathoulesch sougenannt
Deelkierchen, déi de Poopst unerkennen awer en anere Ritus hunn, z. B. déi
chaldäesch-kathoulesch Kierch oder déi melkitesch griichesch-kathoulesch Kierch.

D'Moralléier vun der kathoulescher Kierch fousst op den 10 Geboter an op den
Aussoe vu Jesus Christus, besonnesch an der Biergpriedegt. Aus dësen an aneren
Elementer gouf déi sougenannt chrëschtlech Sozialléier opgestallt déi op
folgende Prinzipie berouet:

Besonnesche Wäert gëtt och op d'Sexualmoral geluecht. Déi seet ausser deene
Saachen déi scho bei "Personalitéit" beschriwwe sinn datt Sex déi lescht Stuf
vum Sech-een-dem-anere-schenken ass an dofir just an enger bestuetener Koppel
erlaabt ass. Kënschtlech Kontrazeptioun ass onzoulässeg well se verhënnert déi
vu Gott geschenkte Kanner z'empfänken.

Bei all deem hëlt d'kathoulesch Kierch d'Existenz vum Naturrecht un, dat am
Evangelium seng Vollendung fënnt.

D'kathoulesch Kierch ass (pyramidal) hierarchesch opgebaut: un hirer Spëtzt
steet de Poopst (als Bëschof vu Roum), hien huet u senger Säit Kardineel déi him
an der Leedung vun der Universalkierch hëllefen.

De gréissten Deel op der Welt ass an territorial Diözesen opgedeelt un deenen
hirer Spëtzt jee ee Bëschof steet, dësen ass de Chef vun der Lokalkierch a
sengem Diözes a verbënnt dës mat der Universalkierch.

Iwwer Inhalter gëtt haaptsächlech op theologeschem Niveau gestridden, ausgehend
vu Leit déi aner Weltbiller hunn, z. B. Materialismus, Deismus; et handelt sech
also dacks ëm eng Metaphysikkritik. Besonnesch dacks gëtt (explizit oder
implizit) d'Fro vun der Theodizee opgeworf.

Der Moral (besonnesch der Sexualmoral) vun der Kierch gëtt virgeworf se wier ze
streng, net zäitgeméiss a géif duerch Verbidde vu Verhütungsmëttele d'Ausbreede
vun AIDS favoriséieren.

  Méi Informatioun doriwwer am Artikel Ofdreiwung an d'kathoulesch Kierch an am
Artikel Homosexualitéit an d'kathoulesch Kierch

Nieft enger ganzer Rei Verfeelungen am Laf vun der Geschicht (z. B. der
Inquisitioun), gëtt der Kierch hir streng Hierarchie virgeworf déi
d'Eegeninitiativ net favoriséiert. Des Weidere gëtt beklot et géif keng
Gläichstellung vu Mann a Fra gi well d'Fraen net kennen zum Priister geweit
ginn.



https://lb.wikipedia.org/wiki/Egypten

D'Arabesch Republik vun Egypten, op Arabesch مصر, läit an Nordostafrika.
D'Sinai-Hallefinsel, déi zu Egypten gehéiert, gëtt am Allgemenge schonn zu Asie
gezielt. D'Land grenzt un d'Mëttelmier, d'Rout Mier (Golf vun Aqaba), de
Gaza-Sträifen, Israel, Libyen an de Sudan. D'Landfläch vun Egypten besteet am
wesentlechen aus der Stroumoas vum Nil souwéi der Libescher Wüst am Westen a
Süden, an am Osten aus der arabescher Wüst. Egypten gëtt zu de Maschrek-Staate
gezielt.

De landschaftleche Charakter vun Egypten ass geprägt vum Géigesaz tëscht de
Wüstegebidder an dem dicht bewunnten a bewässerte Land ronderëm den Nil. Dës
Landfläch mécht zirka 5 % vum Territoire aus.

Am Weste vun Egypten läit d'Libesch Wüst, déi ronn zwee Drëttel vun der
Staatsfläch anhëlt. Am Norde vun dëser Wüst läit den zimlech niddreg geglidderte
Libesche Plateau, deen an Egypten bis zu 241 m héich gëtt. Südëstlech vun dësem
Gebitt fält den Terrain an op knapps 134 m ënner dem Mieresspigel erof, am
Südwesten hieft e sech bis op 1.098 m héich erop. Am Oste vun Egypten, wou
d'Arabesch Wüst läit, ginn d'Bierger bis zu 2.184 m héich. Den héchste Bierg vum
Land ass de Gabal Katrîna (Katharinebierg) an de Gabal at- Bierger mat 2.637 m.
Dës Bierger sinn op der Sinai-Hallefinsel am Nordoste vum Land a sinn duerch de
Suezkanal vum afrikanesche Festland getrennt. De Mëtteldeel vum Land ass am
Duerchschnëtt ëm déi 500 m héich.

Tëscht d'Wüsten duerch fléisst den Nil, deem säi Quellfloss, Kagera, am
Biergland vu Burundi läit. Den Nil leeft op ronn 1.550 km an Egypten vu Süden no
Norden, ier en, nodeem en duerch d'Nildelta, wat 24.000 km² grouss ass, an
d'Mëttelmier fléisst. Ronn 100 km südwestlech vu Kairo läit de Fayyum Baseng,
deen 1.827 km² grouss ass, an eng baseng-arteg Oaselandschaft ass, an där hirem
Norddeel den 230 km² grousse Qarun-Séi läit.

D'Küste leien am Norden zum Mëttelmier, am Osten zum Roude Mier, a sinn duerch
de Suezkanal matenee verbonnen.

Am Nildelta an op der Mëttelmierküst herrscht e mediterrant Klima, am Wanter
ginn d'Temperaturen erof, an et reent. De Rescht vum Land läit ënner dem
Wüsteklima: Waarm an dréchen am Summer, mëll am Wanter, ouni wierklech
ernimmenswäerten Néierschlag a mat laangen Drécheperioden.

Speziell d'Andeelung vun de geschichtleche Perioden an der virchrëschtlecher
Zäit geet op de Manetho zréck, deen d'Herrscherlëschte vum alen Egypten bis zum
leschte Pharao an 30 Dynastien agedeelt hat.

Aus der alegyptescher Kultur si bis haut nach eng Rei vu Bauwierker erhalen. Zu
de bekanntsten zielen d'Pyramide vu Gizeh, si sinn dat eenzegt vun de Siwe
Weltwonner wat nach erhalen ass.

Méi spéit Zäit goufe chrëschtlech Kierchen a Kléischter gebaut. Dat bekanntst
Klouschter läit op der Hallefinsel Sinai, d'Katharineklouschter. Déi meescht
Moscheeën déi an islamescher Zäit gebaut goufe, stinn zu Kairo. Déi bedeitendst
vun dëse Moscheeën ass wuel d'Al-Azhar-Moschee, déi zu der Universitéit
gehéiert.

Egypten ass zanter dem 18. Juni 1953 eng Republik. De Staatschef war zanter dem
14. Oktober 1981 de Muhammad Husni Mubarak, dee gläichzäiteg och de Leader vun
der Nationaldemokratescher Partei war. All sechs Joer koum et zu engem
Referendum iwwer d'Wal vun engem Presidentschaftskandidat, dee vum Parlament
virgeschloe gouf. Laut enger Ukënnegung vum Mubarak vum 26. Februar 2005 sollten
doraus awer an Zukunft fräi Wale mat méi Kandidate ginn.

Déi lescht Walen (2000) fir déi 454 Sëtzer vum "Rot vum Vollek" (10 Sëtzer gi
vum President verginn) huet d'NDP mat 86 % gewonnen, duerno koumen d'Onofhängeg
(dorënner Kandidate vun der Muslimbrudderschaft) mat 8 %, d'Nei Wafd-Partei
(NWP) mat 2 %, d'Nationalprogressiv Gewerkschaftsvereenegung Al-Tagammu‘ (NPUG)
mat 1 % an d'Nasseristesch Partei souwéi d'Liberal Partei mat manner wéi 1 %.

Inspiréiert vun der Revolutioun an Tunesien am Dezember an Januar 2011, koum et
vum dem 25. Januar 2011 un, zu Kairo zu Volleksversammlungen, déi d'Demissioun
vum President Mubarak an demokratesch Reforme gefuerdert hunn. Den 11. Februar
2011 huet de Muhammad Husni Mubarak dem politeschen Drock noginn, demissionéiert
an ass a Saudi-Arabien geflücht.

Egypten ass a 26 Gouvernorater (arabesch محافظات muhāfazāt, Singular محافظة
muhāfaza) ënnerdeelt:

Opgepasst: Bei zwou Transkriptiounsméiglechkeete, getrennt duerch e Komma,
stellt déi éischt déi héicharabesch Variant duer, déi zweet d'Egyptesch-arabesch
Variant.

D'Economie vun Egypten gëtt och haut nach duerch d'Landwirtschaft geprägt, déi
sech haaptsächlech op de Regioune laanscht den Nil, am Nildelta an an eenzelen
Oasen ass. Dobäi huet sech de landwirtschaftlechen Ubau vun enger Subsistenz- zu
enger Exportorientéierung gewandelt, sou datt relativ betruecht manner
landestypesch Nahrungsmëttel wéi Hirse, Saubounen a Kabes ugebaut ginn. Zirka
17 % vum Bruttoinlandsprodukt kommen aus der Landwirtschaft (Stand: 2000).
Trotzdeem ass Egypten net fäeg, seng Bevëlkerung, déi staark am Wuessen ass,
z'ernieren, sou datt vill Liewensmëttel importéiert musse ginn - am Joer 1980
goufen iwwer 5 Mio. Tonne Weess aus dem Ausland agefouert bzw. dräimol sou vill
wéi an Egypten selwer ugebaut gouf. D'Liewensmëttelaféierung mécht ee Véirel vum
Gesamtimport aus, wat zirka 3 Mrd. US-Dollar entsprécht. Ausserdeem existéiert
en enormt Mëssverhältnis tëscht Im- an Export, wat zu enger enormer
Auslandsverscholdung gefouert huet. Dëse Problem wäert sech och sou séier net
léise loossen, well den Terrain an Egypten, bis op déi Deeler déi scho benotzt
ginn, net fir Landwirtschaft geeegent ass, well de Buedem immens arid ass, an et
kaum Waasserquelle fir eng kënschtlech Bewässerung gëtt. E weideren negative
Punkt fir de Liewensmëttelubau an Egypten ass de Bau vum Assuan-Staudamm; hien
huet dofir gesuergt, datt d'Iwwerschwemmung vum Nil bal net méi existéiertert an
domat d'Ubaufläch méi kleng a méi onfruchtbar gi sinn. Zurzäit ginn awer am
Kader vum Toshka-Projet Deeler vun der egyptescher Wüst westlech vum Nil fir
d'Landwirtschaft notzbar gemaach.

Déi wichtegst Exporter vun Egypten si Pëtrol, Kotténg an Aluminium, déi
wichtegst Importer si Liewensmëttel, chemesch Produiten, Metaller a Maschinnen.

E weidere wichtegen Economiesekteur ass den Tourismus, deen no den Terroruschléi
op touristesch Ziler an den 90er Joren awer zäitweis staark huet missen abéissen
(Luxor 1997, Sinai 2004 an 2005 an 2006 zu Dahab).

Den Tourismus ass eng vun de wichtegste wirtschaftleche Ressource vum Land.
Besonnesch d'egyptesch Altertümer sinn e grousse Magnéit fir Besicher aus dem
Ausland. Nieft Gizeh a Kairo gëtt och Luxor gär besicht, vu wou aus een ënner
anerem den Dall vun de Kinneken erreeche kann. Luxor ass och den Ausgangspunkt
fir Nilcroisière bis op Assuan. Vun do gi Fluch- oder Bustouren op Abu Simbel
ugebueden. Déi meescht Reesveranstalter bidden en Inlandsvol op Kairo, an eng
Plagevakanz op Hurghada un.

D'Touristenhéichbuerg ass ouni Zweiwel Hurghada um Roude Mier. D'modern
Touristenuertschaft Sharm El-Sheikh op der Südspëtzt vun der Sinai-Hallefinsel
ass besonnesch bei Frënn vum Dauchsport immens beléift, an de leschte Jore
koumen awer och ëmmer méi Ënnerwaasser-Sportler op Dahab, wat nërdlech dovu
läit. Duerch den Dauch-Tourismus, deen ëmmer méi an d'Luucht geet, ginn och
Plaze südlech vun Hurghada, laanscht d'westlech Küst vum Roude Mier, erschloss.
Dozou zielen al-Qusair, Marsa Alam, an Zabargad kuerz virun der sudanesescher
Grenz.

Allerdéngs ass den Touristestuerm op Sharm El-Sheikh an d'Sinai-Hallefinsel
zanter den Uschléi am Oktober 2004 a Juli 2005 staark zréckgaangen. Zu Dahab
koumen de 24. Abrëll 2006 bei dräi Explosiounen 23 Mënschen ëm d'Liewen,
dorënner vill Touristen.

D'Bevëlkerung vun Egypten wunnt primär am Nildall, am Nildelta, beim Suezkanal
an um Roude Mier. An de westlechen Oase Fayyum, Dachla, Farafra, Siwa a Charga
liewen nëmme wéineg Mënschen.

Déi gréisst Stied sinn (Mio. Awunner, Stand 1. Januar 2005): Kairo (7,7),
Alexandria (3,8) a Giseh (2,4), Suez(0,5), Luxor(0,4) an Assuan (0,2).

D'Majoritéit vun der egyptescher Bevëlkerung sinn Araber. Doriwwer eraus liewen
am Süde vun Egypten d'Nubier. An der Libescher Wüst hu fréier Berberstämm
gewunnt, vun deenen haut awer nëmmen nach e puer an der Oas Siwa eng
Berbersprooch schwätzen, an de Wüsten ëstlech vum Nil liewen arabesch- a
Bedscha-sproocheg Nomaden.

Egypten ass laut senger Konstitutioun en islamesche Staat an den Islam ass
d'Staatsrelioun, d'Scharia ass d'Haaptquell vun der Gesetzgebung. Nieft der
sunnitescher Majoritéit fënnt een zu Kairo an Alexandria, awer och a Mëttel- an
Ueweregypten, Chrëschten, virun allem Kopten, déi net selen an Dierfer mat
chrëschtlecher Majoritéit liewen. Eng amtlech Zielung vun de Chrëschte gouf
bewosst net duerchgefouert, opschonn d'Relioun an de Pass muss agedroë ginn.

Besonnesch an Ueweregypten sinn déi als chrëschtlech Minoritéit dacks
benodeelegt Kopten Zil vun Terror a Schutzgelderpressunge vu radikale Moslems
ginn, heefeg mam Wësse vun de lokalen Autoritéiten. Moslems, déi zum
Chrëschtentum iwwertrieden, musse mat staatlechen Zwangsmoossname rechnen. Nei
koptesch Kierchen däerfen net gebaut ginn, och kleng Reparature brauchen e
Presidialdekret. D'Kopte beusproche fir sech, déi direkt Nofolger vun der
alegyptescher Bevëlkerung vun der Pharaonenzäit ze sinn. Aus hirem Numm ass dat
griichescht Wuert aigiptios ginn, wat am Lëtzebuergeschen Egypten gouf.

Engersäit ass d'Ausleeung vum Islam an Egypten immens modern a fortschrëttlech,
besonnesch duerch d'al-Azhar-Universitéit. Anerersäits ass Egypten zanter
Joerzéngten (nieft Saudi-Arabien) och en Zentrum vum islamesche
Fundamentalismus. Sou ass d'Moslembrudderschaft hei aktiv an am Osama bin Laden
senger Terrorgrupp al-Qaida ware schonn zu Zäite vum 11. September 2001 immens
vill Egypter a Féierungspositiounen. Deels sti si bis haut mat un der Spëtzt.
Datt si hir heemesch Wuerzele gekappt hunn, ass net wahrscheinlech.
D'islamistesch-fundamentalistesch Zeen gesäit de Kampf géint Westler, wéi z. B.
zu Dahab (Sinai) am Abrëll 2006, als Bestanddeel vun engem gerechte Kampf géint
en ongerechte System, e gottlose Staat an eng westlech-jiddesch Verschwörung
géint den Islam un.

Et gëtt majoritär Egyptesch-Arabesch geschwat, en neiarabeschen Dialekt.
Schrëftsprooch ass awer zanter der Eruewerung am 7. Joerhonner d'Héicharabesch,
nëmmen an der Koptescher Kierch gëtt als Liturgiesprooch nach Koptesch benotzt,
dat an egener Schrëft, déi vum griicheschen ofgeleed ass, geschriwwen.

An der Oas Siwa gëtt nach eng Berbersprooch geschwat, dat sougenannte Siwi. Am
Süden an an der Oas Charga schwätze vill Mënschen Nubesch. Am Südoste gëtt et
och Leit déi Bedscha schwätzen.

D'Bevëlkerung vun Egypten wiisst immens séier, a stellt d'Land, wat schonn
nëmmen op senge fruuchtbaren Deeler bewunnt ass, viru grouss Problemer. Ëm 1800
hat d'Land nëmmen eng ronn 2,5 Milliounen Awunner. Am Joer 1900 huet
d'Bevëlkerung d'12,5 Milliounen Awunner erreecht, 2000 waren et scho bal 68
Milliounen. An der Vergaangenheet, zirka zu der Zäit vun de Pharaonen, hat
d'Land tëscht 4 bis maximal 12 Milliounen Awunner - eng Bevëlkerungszuel déi
wuel och an der Spéitantiquitéit erreecht gouf.

An der Tounkonscht hu sech d'al Egypter vun zirka 3000 v. Chr. u bewisen, mat
enger grousser Auswiel vu Museksinstrumenter: Harfen, Lauten, Leieren, Flûten,
Hautbois, Päifen, Tamburinen, Trommelen etc., déi een op de ville Wandfreske
gesäit; weider Kenntnisser liwwert d'Archeologie.

No de Ptolemäer an de Réimer huet d'egyptesch Musek Aflëss aus dem
byzantinesche, perseschen a - virun allem - arabesche Raum integréiert. An
Egypten hu virun allem d'Traditioune vun de Beduinen, Saiyidis an Nubier
d'egyptesch Volleksmusek beaflosst.



https://lb.wikipedia.org/wiki/Donau

D'Donau ass no der Wolga den zweetlängste Stroum an Europa. No Däitschland an
Éisträich fléisst si nach duerch aacht weider europäesch Staaten a leeft am
Donaudelta an d'Schwaarzt Mier.

Op Rumänesch heescht d'Donau Dunărea, op Kroatesch heescht si Dunav, op
Bulgaresch a Serbesch heescht si Дунав/Dunav, op Ungaresch Duna, op Slowakesch
Dunaj, op Englesch a Franséisch Danube an op Tierkesch Tuna. All dës Nimm stame
vum Laténgeschen Danubius of, dem Numm vun engem réimesche Flossgott. D'Endung
au kënnt aus dem germaneschen ouwe (Aue, Floss), den däitschen Numm gëllt zanter
1763. A méi fréien Texter gëtt d'Donau och „Tonach“ genannt, méi spéit och
„Donaw“.

Donieft gouf et virun allem fir d'ënnescht Donau d'laténgesch Bezeechnung
Hister, Ister vum griicheschen Ἴστρος (Ístros), dësen Numm gëtt beim Hesiod als
Jong vum Okeanos an der Thetys bezeechent (Theogonie 339).

D'Donau ass deen eenzege groussen europäesche Floss, dee vu Westen no Oste
fléisst, an erreecht no ongeféier 2857 km a Rumänien an der Ukrain den
Donaudelta a leeft do an d'Schwaarzt Mier. Am Géigesaz zu deene meeschten anere
Flëss ginn d'Kilometere vun der Mëndung bis zu der Quell eropgezielt,
offiziellen Nullpunkt ass de Liichttuerm vu Sulina um Schwaarze Mier. D'Donau
huet en Anzuchsberäich vun ongeféier 817.000 km².

Och wann den ieweschte Laf vun der Donau haut verhältnesméisseg méi kleng ass,
ass d'Donau geologesch méi al wéi de Rhäin, mat deem hiert Anzuchsgebitt am
haitege Süddäitschland konkurréiert. Dëst féiert zu e puer besonneschen
Aspekter.

De Rhäin ass deen eenzege Floss vun den Alpen, deen nërdlech a Richtung Nordséi
fléisst. Dobäi hëlt hien déi Gewässer vun der europäescher Waasserscheed déi
nërdlech offléissen op. Dëst deelt wéi eng onsiichtbar Linn Deeler vu
Süddäitschland.

Nach virun der leschter Äiszäit huet de Rhäin eréischt op der südwestlecher
Spëtzt vum Schwarzwald ugefaangen. D'Waasser vun den Alpen, wat haut an de Rhäin
fléisst, gouf deemools vun der Urdonau no Oste gedroen, déi bis zu der
Saale-Äiszäit weider nërdlech am Dall vun der haiteger Altmühl an dem Wellheimer
Dréchendall laanscht d'Linn Wellheim–Dollnstein–Eichstätt–Beilngries–Riedenburg
gefloss ass. D'Schluchten (haut ouni Waasser) an der haiteger Landschaft vun der
Schwäbescher Alb sinn Deeler vum Bett vun dësem fréiere Floss, deen e gutt Stéck
méi grouss war wéi déi haiteg Donau. Nodeem d'Uewerrhäinesch Sank ofgefriess
war, huet e groussen Deel vum Alpewaasser seng Richtung geännert, a fiddert haut
de Rhäin.

Bei Immendingen kënnt et am Flosslaf zu der Donauversickerung. Do versickert e
groussen Deel vum Donauwaasser am Buedem a kënnt iwwer Hielen am Karststeen an
den Aachtopf, deen iwwer 14 Kilometer wäit ewech läit, vu wou d'Waasser an de
Bodensee an domat an de Rhäin kënnt. Bei wéineg Waasser kann et zäitweis och zu
enger kompletter Versickerung kommen; d'Donau gëtt dann nëmmen nach vun de Flëss
Krähenbach an Elta gefiddert. Wëll dat an de leschte Joerzéngte staark zougeholl
huet, gëtt een Deel vum Donauwaasser duerch eng Galerie laanscht
Versickerungsplaz geleet.

Bis kuerz hanner Wien huet de Stroum éischter de Charakter vun engem Biergfloss,
eréischt duerno verännert e sech lues a lues zu engem Déiflandfloss. Facteure
wéi d'Schmëlze vum Schnéi a staark Néierschléi am Alperaum begënschtegen
d'Uschwelle vum Floss an och Héichwaasser. Well de Floss ëmmer méi reguléiert
gëtt, an Auen zerstéiert ginn, huet dat am 20. Joerhonnert weider zougeholl.
D'Héchststänn vum leschte Joerhonnert waren d'Héichwaasser vun 1954, 1988 an
2002.

Am siwente Joerhonnert viru Christus sinn d'Griichen, déi vum Schwaarze Mier
iwwer Tomis, haut Constanţa, komm sinn, de Floss eropgesegelt. Hir
Erkundungsrees huet bei der Eisener Dier, enger fielseger Kataraktestreck voller
Ondéiften, opgehalen, well de geféierleche Verlaf de griichesche Schëffer eng
Weiderrees iwwer d'Linn Südkarpaten a Serbesch Äerzbierger, op der haiteger
Grenz vu Rumänien a Serbien, onméiglech gemaach huet.

Ënner de Réimer huet d'Donau bal vun der Quell bis zur Mëndung d'Grenz zu den
heednesche Vëlker am Norde markéiert, a war och d'Route fir den
Truppentransport, souwéi fir d'Versuergung vun de Siidlungen. Zanter 37 a bis zu
der Regierungszäit vum Keeser Valentinian I. (364-375) war den Donaulimes mat
geleegentlechen Ënnerbriechungen, wéi zum Beispill am Joer 259, d'nordëstlech
Grenz vum Räich. D'Iwwerschreide vun der Donau an Dakien ass dem Imperium
Romanum eréischt no zwou Schluechten 102 an 106 an nom Bau vun enger Bréck am
Joer 101 bei der Garnisounsstad Drobeta gelongen. Dës Victoire iwwer d'Daker
ënner Decebalus huet aus Dakien d'provënz Dacia gemaach, déi awer 271 nees
verluere gouf.

Am 9. Joerhonnert war d'Donau e Wanderwee fir d'asiatescht Hiertevollek vun de
Magyaren, déi donauopwäerts iwwer d'Tëschestatioun vum Chasareräich bis an dat
haitegt Ungarn komm sinn, an do zesumme mat der slawescher Bevëlkerung an den
150 bis 200 Joer duerno ënner dem Stephan I. déi haiteg ungaresch Natioun
gegrënnt hunn.

Och d'Route Charlemagne, déi schonn tëscht 1096 an 1099 beim Éischte Kräizzuch
vun der Arméi vum Godefroy vu Bouillon benotzt gi war, huet sech vu Regensburg
bis Belgrad laanscht d'Donau gezunn. Ronn 340 Joer méi spéit war d'Route fir
d'tierkesch Arméi d'zentral Strooss fir den Transport vun den Truppen. De Floss
huet hinnen erméiglecht, séier virun ze kommen, scho 1440 hu si 2000 Kilometer
hanner der Mëndung déi éischt Schluechten ëm Belgrad geschloen. Eruewere konnte
si d'Stad awer eréischt 1521. Schonn e puer Joer méi spéit, 1526, huet
d'osmanesch Arméi an der éischter Schluecht vu Mohács d'ungarescht Kinnekräich
zerstéiert. Well de Kinnek Lajos II. an der Schluecht gefall war, goung Ungarn
un Éisträich. Dëse Moment gëllt als Keim vun der Donaumonarchie.

Nom Zweete Weltkrich gouf 1946 eng nei Regeleung fir de Flossverkéier an Ugrëff
geholl, den d'Paräisser Ofkommes vun 1921 ofléise sollt. Zu der Belgrader
Konferenz, déi 1948 ofgehale gouf, waren all Donaustaten ausser Däitschland an
Éisträich zougelooss. Mat der Ënnerzeechnung vum fäerdegen Ofkommes gouf och en
Unhang ënnerschriwwen, deen Éisträich an d'Donaukommissioun opgeholl huet.
Däitschland konnt dem Ofkommes an der Donaukommissioun eréischt am Mäerz 1998
bäitrieden.

Den zweetgréissten europäesche Floss huet an de Kulture vu senge Länner vill
Spuren hannerlooss. Nieft sëlleche Soen a Legenden hu sech och Schrëftsteller
mat him ausenanergesat, vum Ovid, deen an der Tristia 3,10 de staarken Androck
beséngt, deen d'zougefrueren Donau bei him hannerlooss huet, bis zu Claudio
Magris a Péter Esterházy, déi sech um Enn vum 20. Joerhonnert mam Thema
beschäftegt hunn. De berühmteste kulturellen Echo huet d'Donau an der Musek
fonnt, mam (ursprénglech mat engem aneren Text komponéierten an uropgefouerten)
Donauwalzer aus der Fieder vum Johann Strauss.

D'Donau entsteet 1,4 km ëstlech vun Donaueschingen duerch den Zesummefloss vun
den zwee Quellflëss Brigach a Breg, an dohier kënnt och d'Spréchwuert "Brigach
und Breg bringen die Donau zu Weg". Kuckt heizou och den Artikel Donauquell.

An Däitschland fléisst d'Donau vun hirer Quell bis zu der
däitsch-éisträichescher Grenz iwwer 687 Kilometer an ass domat den drëttlängste
Floss vun Däitschland. Un hirem Ufer leien als gréisst Stied Tuttlingen,
Sigmaringen, Ulm, Neu-Ulm, Ingolstadt, Regensburg, Straubing a Passau.

Vu riets lafen d'Iller, de Lech bei Marxheim (ëstlech vun Donauwörth) an d'Isar
bei Deggendorf dran, souwéi zu Passau den Inn; op der lénkser Säit d'Wörnitz zu
Donauwörth, hanner Kelheim d'Altmühl, bei Regensburg Naab a Regen. Och eng
grouss Partie kleng Flëss lafen an d'Donau, sou zum Beispill d'Riss, d'Rot,
d'Große Lauter, d'Blau, , d'Günz, d'Brenz, d'Mindel, d'Zusam, d'Schmutter,
d'Paar, d'Abens, d'Grouss Laber, d'Vils souwéi Ilz, Erlau a Ranna.

Zu Passau fléist fir d'éischt d'Ilz vu lénks an d'Donau a kuerz duerno vu riets
den Inn. D'Waasser vum Inn, dat aus den Alpe kënnt, ass gréng, dat vun der Donau
blo, an dat aus dem Muergebitt vun der Ilz schwaarz, sou datt d'Donau iwwer e
längert Stéck nom Zesummefloss dräi Waasserfaarwen huet.

Bedeitend Bauwierker laanscht d'däitsch Donau si besonnesch d'Erzabtei Beuron,
d'Fürsteschlass zu Hohenzollern-Sigmaringen, de gotesche Mënster zu Ulm (Ulmer
Mënster), d'Abtei Weltenburg an d'Befreiungshal an der Géigend vu Kelheim,
d'Bréck aus Steen an den Doum St. Peter zu Regensburg souwéi d'Walhalla bei
Donaustauf eng 10 km ëstlech dovun. Tëscht der Abtei Weltenburg a Kelheim läit
de landschaftlech reizvollen a geologesch interessanten Donauduerchbroch bei
Weltenburg.

Kaum e Land gëtt sou enk mat der Donau a Verbindung bruecht wéi Éisträich, ob
wéinst dem Donauwalzer oder dem Numm Donaumonarchie, deen d'Duebelmonarchie
Éisträich-Ungarn op Grond vun ongeféier 1.300 km Donaukilometer krut.

Dat haitegt Éisträich huet mat ronn 350 km nëmme méi e klengen Undeel um Stroum,
bei alle Länner läit et op 6. Plaz. Allerdéngs entwässert bal d'ganzt
Staatsgebitt an d'Donau (an domat an d'Schwaarzt Mier). Nëmmen d'Gebitt vum
Bundesland Vorarlberg entwässert gréisstendeels an de Rhäin (Nordséi) an e
klengt Gebitt am Nordwesteck vun Nidderéisträich (Waldviertel) an d'Lainsitz
(Moldau > Elbe > Nordséi). E puer Kilometer hanner Passau läit déi
däitsch-éisträichesch Grenz a kuerz drop follegt d'Schlögener Schlinge, bei där
de Floss säi Verlaf ëm 180 Grad ännert. No ongeféier 70 km hanner der Grenz
kënnt Linz, déi drëttgréisst Stad vun Éisträich, zu béiden Ufere vun der Donau.
Laanscht Mauthausen, Enns a Grein, wou d'Donau hir déifste Plaz an Éisträich
opweises huet, erreecht de Stroum no ronn 90 Kilometer Melk mat sengem gewaltege
Stëft a fléisst op de folgende knapps 35 Kilometer eng vun de schéinsten
Donaulandschaften, d'Wachau, déi un Dürnstein laanscht bis Krems geet; duerno
fléisst si duerch d'Tullnerfeld. No bei der Staatsgrenz zu der Slowakei fléisst
d'Donau duerch d'Haaptstad Wien. De Floss huet d'Stad zu engem wichtegen
Handelszentrum gemaach, bis haut ass d'Donau eng wichteg Handelsstrooss tëscht
Ost a West.

Wichteg Zouflëss vun der Donau an Éisträich sinn den Inn (riets; op der Grenz zu
Däitschland), d'Aist (lénks), d'Traun (riets), d'Enns (rierts) d'Ybbs (riets),
d'Traisen (riets), de Kamp (lénks), d'Wien (riets), d'Schwechat (riets) an
d'ehemoleg Grenz zu Ungarn (bis 1921), d'Leitha (riets).

Wien ass och de Sëtz vun der Internationaler Kommissioun zum Schutz vun der
Donau (IKSD).

Nëmme knapps 45 Kilometer vu Wien ewech, direkt hanner der
éisträichesch-slowakescher Grenz, leeft d'Donau - Dunaj - duerch d'slowakesch
Haaptstad Bratislava, wou d'March zoufléisst. D'Donau bild fir d'éischt kuerz
d'Grenz zu Éisträich a fléisst dann duerch d'slowakesch Haaptstad a bild d'Grenz
zu Ungarn.

Wichteg slowakesch Uertschaften nieft Bratislava déi op der Donau leie si virun
allem Komárno, en Zentrum vun der ungarescher Minoritéit an der Slowakei, wou
d'Waag, de gréisste slowakesche Floss no der Donau an dës mënd a kuerz virun der
Staatsgrenz déi lescht slowakesch Donauuertschaft Štúrovo, wou nach d'Hron an
d'Donau fléisst.

Laanscht d'Donau als ungaresch-slowakesche Grenzfloss läit am Dräilännereck mat
Éisträich als éischt bedeitend Stad Győr un hirem ufer. Hei mënd d'Rába an
d'Donau.

Net wäit ewech vun der Mëndung vum Ipoly passéiert d'Donau bei Szob liicht
d'Staatsgrenz an ass elo op béide Säiten ungaresch. Kuerz drop stéisst si op
d'Börzsöny-Bierger a gëtt vun dësen tëscht de Gerecse- a Pilisbierger am Süde
gedrängt. De Laf vun der Donau wend sech hei an engem spektakuläre
Landschaftsabschnitt um Donauknéi bei Visegrád ëm ronn 90°, a si fléisst, net
wéi bis elo vu West no Ost iwwer ronn 500 Kilometer strikt no Süden.

No ongeféier 40 Kilometer duerchfléisst d'Donau déi mat 1,8 Milliounen Awunner
gréisst Stad vun hirem Laf, d'Haaptstad vun Ungarn, Budapest. Da verléisst
d'Donau d'ungaresch Mëttelbierger an trëtt an d'Grouss ungaresch Déifebene,
wouvu si d'westlech Grenz selwer markéiert. Nodeem si duerch eng Partie kleng
Stied wéi Dunaújváros, Baja, Paks a Kalocsa gefloss ass, verléisst si kuerz
hanner Mohács d'ungarescht Staatsgebitt.

Mat 137 Kilometer Gesamtlängt huet Kroatien no Moldawien de kierzten Undeel op
der Dunav, déi am Dräilännereck mat Ungarn a Serbie bei Batina ufänkt. De Floss
bild déi natierlech Grenz tëscht Kroatien a Serbien. Déi bedeitendst kroatesch
Stad op der Donau ass Vukovar, wat am Krich géint Serbie schwéier Schied
dovugedroen huet, mä och Osijek läit no op der Donau, nëmmen 20 Kilometer vun
der Mëndung vun der Drau an d'Donau.

Ufanks deelt sech Kroatie (rietst Ufer) mat Serbien (lénkst Ufer) d'Donau. Bei
Bačka Palanka mécht d'Donau e Knick a fléisst dann a süd-ëstlecher Richtung
duerch Serbien, ewech vun der kroatescher a Richtung rumänesch Grenz.

Nëmme 25 Kilometer nodeem d'Donau vun Ungarn hier d'Grenz an de
Grenzrevisiounspunkt Bezdan vis-à-vis vu Batina hanner sech gelooss huet, läit
déi bis zum Enn vum Zweete Weltkrich haaptsächlech vun Donauschwabe bewunnten
Hafestad Apatin, déi éischt gréisser serbesch Stad op der Donau.

Weider de Stroum erof fléisst d'Donau duerch Novi Sad, wou d'Brécken 1999 am Laf
vum Kosovo-Krich staark futti gemaach goufen. Iwwer sechs Joer gouf de Verkéier
tëscht den zwou Hallscheschte vun der Stad iwwer eng Pontonbréck ofgewéckelt.

No nacheemol 75 Kilometer kënnt d'Donau zu Belgrad un, déi mat knapps 1,6
Milliounen Awunner déi drëttgréisst Stad op der Donau ass, a mat enger Geschicht
vu 7.000 Joer och eng vun den eelsten Donaustied.

Op hirem weidere Wee duerch Serbie fléisst d'Donau laanscht d'Industriestied
Pančevo mat den Zouflëss Temesch a Smederevo, wou d'Morava an d'Donau fléisst,
éier si laanscht d'Ruin vun der serbescher Festung Golubac an d'Donauschlucht
mat der Eiserner Dier fléisst. D'Donau fléisst als Grenzfloss tëscht Serbien a
Rumänie bis zu den zwee Staudämm Djerdap 1 an 2. Op serbescher Säit ass den
Nationalpark Đerdap.

Op ronn engem Drëttel vun hirer Gesamtlängt, op ongeféier 1.075 Kilometer, ass
d'Dunărea, wéi d'Donau a Rumänien heescht, rumänesch. Domat huet Rumänien dee
bei wäitem gréissten Undeel um Stroum. D'Donau ass fir d'Land e Grenzfloss mat
Serbien a Bulgarien, an der Géigend tëscht Baragan an Dobrudscha mécht si dann e
Knick no Norden, fir méi spéit als Grenz zu der Ukrain an d'Schwaarzt Mier ze
fléissen.

Nach virun de spektakulärer Eisener Dir, virun der Entschäerfung um Ufank vun de
70er Joren de geféierlechsten Deel vun der ganzer Streck, fänkt hire Verlaf
südwestlech vun de Banater Bierger un, do leeft bei Izlaz den Olt an d'Donau.
Nodeem d'Donau Orşova erreecht huet, stéisst si duerch de berühmten
Donauduerchbroch a kënnt op Drobeta Turnu Severin. Elo mecht de Floss e Knécks
no Süden, a leeft laanscht Gruia, Pristol, Cetate a Calafat. Da fänkt d'Donau
hir 400 Kilometer laang Rees a Richtung Osten als Grenz zu Bulgarien un. Dobäi
fléisst si laanscht d'Stied Dabuleni, Corabia, Turnu Magurele, Zimnicea, Giurgiu
(direkt vis-à-vis op bulgarescher Säit läit d'Stad Russe), Oltenita, wou den
Argeş an d'Donau fléisst, a Călăraşi. Lo begrenzt si d'Dobrudscha-Erhiewung no
Westen hin, laanscht Cernavodă, Topalu, Hirsova, Giurgeni a Gropeni, bis si déi
béid gréisser Stied Brăila a Galaţi erreecht. Kuerz duerno mécht se nees d'Grenz
mat der Ukrain, fir a Richtung Oste geschwënn den Donaudelta z'erreechen.

Fir Bulgarie bild de Floss d'Grenz tëscht Rumänien, nëmmen dat rietst Ufer ass
also en Deel vu Bulgarien. Laanscht déi bal 500 Kilometer laang Streck
existéiert nëmmen eng eenzeg Bréck; si verbënnt zanter 1954 déi gréisst
bulgaresch Donaustad Russe mat dem rumänesche Giurgiu. Fir Bulgarien huet de
Floss trotz senger Längt eng manner wichteg Bedeitung wéi fir aner Länner. Well
et deen eenzege Floss vum Land ass, wou Schëffer kënnen drop fueren, an dësen
awer am manner bewunnten nërdlechen Deel vum Land läit, huet de Floss
verkéierstechnesch nëmmen eng regional Bedeitung fir d'Land. Nëmme fir déi kleng
Handelsflott huet de Floss eng Wichtegkeet. Vun den 12 Donauhäfe si Swischtow,
Russe, Widin, Nikopol, Lom a Silistra déi wichtegst; als Grenzrevisiounspunkt am
Nordwesten ass och nach Orjachowo vu Bedeitung. An der Stad Swischtow erreecht
d'Donau och hire südlechste Punkt, vun hei un fléisst si lues a lues Richtung
Norden a verléisst hanner Silistra de bulgareschen Territoire.

Den Undeel vu Moldawien op der Donau ass dee klengste vun alle Staaten. Nëmmen
op enger Längt vun 340 Meter stéisst de südleche Wutz vum Land tëscht Rumänien
an der Ukrain ursprénglech kuerz hanner Galaţi bei Giurgiulesti um Zoufloss vum
Pruth an d'Donau. 1999 huet d'Ukrain Moldawien an engem Gebiddertosch weider 230
Meter iwwerlooss, sou datt déi haiteg Totallängt vum moldaweschen Ufer 570 Meter
ass. Moldawien huet wëlles, den Zougank zu der Donau fir de Bau vun engem Hafen
ze benotzen.

Kuerz hanner dem Zoufloss vum Pruth gëtt dat lénkst Donauufer ukrainesch an de
Floss bild d'Grenz tëscht Rumänien an der Ukrain. Déi bedeitendst ukrainesch
Stied op der Donau sinn Ismajil, Kilija a Wylkowe, wou de Bystre-Kanal ufänkt.
Hanner dem ukraineschen Deel vun der Donau gëtt si nees rumänesch a fléisst
kuerz drop an d'Schwaarzt Mier.



https://lb.wikipedia.org/wiki/%C3%84erd

D'Äerd ass den drëtte Planéit an eisem Sonnesystem. Et ass de Planéit, op deem
mir liewen an den eenzege Planéit op deem et Liewe gëtt. D'Äerd ass viru ronn
4,5 Milliarde Joer entstanen. Si ass nieft dem Merkur, der Venus an dem Mars ee
vu véier Gestengsplanéite am Sonnesystem.

Déi grouss Mass vun der Sonn mécht, datt d'Äerd rondrëm si dréint, grad wéi
d'Mass vun der Äerd responsabel dofir ass, datt de Mound rondrëm d'Äerd dréint.
Well d'Äerd sech och ëm hir eegen Achs dréint sinn déi verschidde Regiounen op
der Äerd der Sonn zu ënnerschiddlechen Zäiten ausgesat. Fir d'Sonn eng Kéier
z'ëmkreesen ("ee Joer") brauch d'Äerd 365¼ Deeg.

D'Äerd ass den eenzege Planéit am Sonnesystem mat enger grousser Quantitéit vu
flëssegem Waasser.. Ronn 71% vun der Fläch vun der Äerd si mat Ozeane bedeckt;
dowéinst gëtt si och heiansdo de "Bloe Planéit" genannt. Wéinst der Presenz vum
Waasser ginn et Milliounen Déieren- a Planzenaarten. D'Liewewiesen op der der
Äerd hunn hir Uewerfläch enorm verännert. Zum Beispill hunn déi fréi
Cyanobakterien d'Loft verännert an hir Sauerstoff ginn. De liewegen Deel vum
Planéit gëtt Biospär genannt.

Bis haut kann nach kee richteg soen wéi d'Äerd entstanen ass an eng sëllechen
Theorie goufe schonn opgestallt. Et gëtt allerdéngs eng schlësseg Theorie déi
seet, datt eis ganzt Sonnesystem duerch d'Zesummeballe vu Wolleken aus Stëbs a
Gas am Weltraum forméiert gouf. D'Äerd soll deemno viru 4,5 Milliarde Joer
entstane sinn. Si ass am Laf vun 10 Millioune Joer duerch déi ganz Matière déi
si am Sonnesystem begéint ass an duerch d'Schlécke vun dësen Deelercher, ëmmer
méi grouss ginn. D'Obprallenergie war onvirstellbar grouss an dat stänneg
Bombardéieren an déi gravitativ Virgäng an der Äerdmëtt hunn d'Äerduewerfläch
mat ausgedehnte Vulkanlandschaften an Ozeaner aus geschmoltem Gestengs geformt.
Duerch dës Bombardementer gouf d'Äerd ëmmer méi erhëtzt. Déi opgehëtzte flësseg
Matière konnt also zu engem eenzege grousse Kierper verbonne ginn. Dat schwéiert
Material ass no an no an d'Mëtt gefall während déi liicht Elementer op der
Uewerfläch bliwwe sinn. Sou ass den Äerdkär an d'Äerdkuuscht entstanen. Dëst
bezeechent een als formativ Phase. Si huet bis ongeféier 3,9 Milliarde Joer
ugehalen.

Si ass ënner de Kontinenter bis zu 70 km an ënner den Ozeane bis zu 10 km déck
an ass vun der Mass an dem Volume am Verglach zu den aneren Äerddeeler ganz
kleng. Et gëtt zwëscht der kontinentaler Kuuscht an der ozeanescher Kuuscht
ënnerscheet.

E läit ënner der Äerdkuuscht an ass ongeféier 2.860 km déck a besteet aus
Gestengs dat ënner mächetegem Drock an enormen Temperature fléisst. E besteet
gréisstendeels aus Silikater.

Den Äerdkär ass dee bannenzege Beräich vun der Äerd a besteet haaptsächlech aus
Eisen an Néckel. En ass agedeelt an e feste Bannekär an e flëssegen Aussekär. De
Bannekär ass ongeféier 2.400 km déck a geet bis zum Äerdmëttelpunkt. Den
Baussekär ass 2.300 km déck a läit bis zu 2.900 km ënner der Äerduewerfläch.
D'Kärtemperatur läit bei ongeféier 4.000 Grad Celsius.

D'Asthenosphär ass déi plastesch reagéierten Zon am ieweschten Äerdmantel, op
där Lithosphären-Placke schwammen.

E Vulkan ass eng Plaz op der Äerduewerfläch, wou Magma erauskënnt. D'Massen déi
erauslafen oder erausgeschleidert ginn bilden e kegel- oder schëldfrmege Bierg
mat engem Krater an der Spëtz.¨

Vun engem Äerdbiewe schwätzt een, wann d'Äerduewerfläch duerch Kräften, déi
meeschtens am bannenzegen Deel vun der Äerd entstinn, duerchgerëselt gëtt. E
Biewen um Mieresbuedem nennt ee Mierbiewen (oder, an Analogie zum däitschen,
Séibiewen).

Den italienesche Seismolog Guiseppe Mercalli huet am Joer 1902 e System
entwéckelt, mat deem sech Äerdbiewe matenaner vergläiche loossen: déi no him
benannte Mercalli-Skala. Domat kënnen Äerdbiewen an 12 Niveauen agedeelt ginn.

Obwuel déi Skala am Laf vun der Zäit e puermol ugepasst gouf, ass et net
méiglech, mat hirer Hëllef Äerdbiewe ganz objektiv erëmzeginn: D'Annuerdnung vun
de Schied ass vun der Distanz zum Epizentrum vum Biewen, der Struktur vum
Ënnergrond oder dem Zoustand vun der Bausubstanz ofhängeg.

Dofir huet den amerikanesche Seismolog Charles Francis Richter vun 1927 un, eng
wëssenschaftlech fundéiert Skala entwéckelt, déi et erlabe soll, Biewen
allgemeng vergläichen ze kënnen. Dofir huet hien de sougenannte Seismogramm
benotzt. Et ass him nämlech un deem opgefall, datt d'Ausschléi vum Zär vum
Seismograph vun der Stäerkt vun dem jeeweilege Biewen ofhänkt.

Leider huet et ee Problem mat der iwwersiichtlecher Duerstellung vun de Wäerter
ginn - d'Nol huet bei engem staarke Biewen zéngmilliounemol méi staark
ausgeschloe wéi bei engem schwaachen. De Riichter huet de Problem sou geléist:
Hien huet a senger Skala am Joer 1935 definéiert, datt d'Äerdbiewestäerkt tëscht
zwéin Niveauen a senger Andeelung ëm de Fakter 10 eropgeet. E Biewen op der
Richter-Skala mat der Stäerkt 6,0 ass deemno zéngmol méi staark wéi eent vun der
Stäerkt 5,0



https://lb.wikipedia.org/wiki/World_Wide_Web

De World Wide Web [ˌwɜːldˌwaɪdˈwɛb], kuerz Web oder WWW, ass en interaktivt
verdeeltent Hypermedia-System, dat mat Hëllef vum Internet zougänglech gemaach
gëtt. Sou ee System besteet aus engem risegen Informatiouns- an Datebëstand, dee
mateneen iwwer Hyperlinke verbonnen ass. D'Informatioun ass a sougenannten
Hypermedia-Dokumente gespäichert, déi et erméigleche fir net nëmme rengen Text,
mä och aner multimedial Dokumenter, wéi Biller oder Audio- a Video-Dokumenter
mateneen ze verknëppen.

Dës Dokumenter, oder och Websäite genannt, loosse sech mat Hëllef vun engem
Webbrowser vum Webserver eroflueden an duerstellen. Iwwer Hyperlinks kann de
Benotzer dann am Dokument op aner Dokumenter verweisen, egal op se um selwechte
Server oder um aneren Enn vun der Welt op engem gespäichert sinn. Dëse Virgang
gëtt dacks als "am Internet surfen" bezeechent.

De World Wide Web ass ufanks den 1990er Joren am Kärfuerschungsinstitut CERN zu
Genève (Schwäiz) entstanen. D'Iddi vum Tim Berners-Lee war et fir
Fuerschungsdaten an Dokumentatioun op eng einfach Manéier ze verwalten an
zougänglech ze maachen. An Zesummenaarbecht mam Belsch Robert Cailliau huet hien
deen éischte Webserver Enn 1990 um Lafe gehat. Wéi dunn 1993 deen éischte
Webbrowser mat enger graphescher Benotzeruewerfläch ënner dem Numm Mosaic eraus
komm ass, war et och dem Netfachmann méiglech de WWW ze benotzen. Zanterhier ass
de Web an domat d'Internet rasant gewuess.

1994 ass du vun der Firma Netscape de Netscape Navigator verëffentlecht ginn an
ee Joer drop säi gréisste Konkurrent den Internet Explorer vu Microsoft. Béid
Hiersteller hu probéiert hir Maartpositioun duerch Erweiderunge vum bis dato
Standard auszebauen, wat am Browser-Krich op een Enn gaangen ass. De World Wide
Web Consortium (W3C), e Gremium deen 1994 gegrënnt ginn ass, suergt zanterhier
fir d'Standardiséierung vun dee verschiddene Web-Techniken. Hautzedags
probéieren déi eenzel Hiersteller dës Standards méiglechst vollstänneg
z'ënnerstëtzen, wat hinne gréisstendeels och geléngt.

D'Kommunikatioun am WWW baséiert um Client-Server-Prinzip. De Browser start als
Client Kommunikatioun a fuerdert ee bestëmmtent Dokument, wat iwwer eng
eendeiteg Adress (URL) gekennzeechent ass, beim Server un. Dofir gëtt den
einfachen HTTP-Protokoll benotzt. Ass dat Dokument verfügbar, an de Benotzer
autoriséiert op dës Informatioun zouzegräifen, da liwwert de Server d'Dokument
aus. Am anere Fall liwwert een eng Feelermeldung. A béide Fäll ass
Kommunikatioun domat eriwwer.

Elo muss d'Dokument vum Browser interpretéiert an duergestallt ginn. Wéi dës
Duerstellung ausgesäit ass iwwer HTML definéiert. HTML ass eng
Beschreiwungssprooch an där Websäite verfaasst ginn. Sou een Dokument beinhalt
souwuel déi eegentlech Informatioun als och d'Informatioun iwwer
d'Dokumentestruktur a Form vun Tags.



https://lb.wikipedia.org/wiki/Wikimedia

D'Wikimedia Foundation Inc. ass d'Organisatioun déi sech ëm Wikipedia,
Wiktionary, Wikiquote, Wikibooks, In Memoriam 9/11 an Nupedia këmmert. Wikimedia
ass eng Association sans but lucratif déi ënner d'Gesetz vum Bundesstaat
Florida, USA fält. D'offiziell Existenz vun der Fondatioun gouf den 20. Juni
2003 vum Jimbo Wales bekannt ginn, de Cofondateur vu Wikipedia.

D'Fondatioun huet als Zil fir d'Gebuert an de Wuesstum vu Projeten
z'ënnerstëtzen, déi fräit Wëssen nom WikiWiki Prinzip vermëttelen. Ausser der
aktueller Enzyklopedie Wikipedia existéiert och een Dictionnaire- an
Thesaurus-Projet (Wiktionary), eng Enzyklopedie mat Zitater (Wikiquote), an eng
Lëscht vu Bicher déi sech haaptsächlech u Studente riicht (Wikibooks),
haaptsächlech mat Wierker aus dem Domaine public.

D'Fondatioun geréiert och en Ensembel vun Artikelen a Gedenken un den 11.
September. Schlussendlech geréiert d'Fondatioun och den Nupedia-Projet (wat keng
Wiki ass, mä wou de Contenu trotzdeem fräi ass). Am Moment ass dëse Projet
allerdéngs e bessen op Äis geluecht.

D'Mataarbechter vu Wikipedia a vun deenen anere Projeten hoffen, datt duerch eng
Fondatioun sans but lucratif an duerch noutwännesch Donen de Projet um Liewe ka
gehale ginn.

Beim Bekanntgi vun der Grënnung vun der Fondatioun huet den Jimbo Wales och all
Copyright, all Domain Numm un d'Fondatioun iwwerschriwwen. D'informatesch
Infrastruktur gouf och vum Jimbo zur Verfügung gestallt.

Am Januar 2004 huet den Jimbo Wales den Tim Shell an de Michael Davis als
Membere vum Conseil d'Administration nominéiert. Am Juni gouf et Wale fir zwéi
weider Memberen. Et goufen d'Angela Beesley an d'Florence Devouard gewielt, als
Representanten vun alle Mataarbechter un de Wikimedia Projeten.

Et gouf schonn eng jett Diskussiounen iwwer d'Responsabilitéite vum Conseil
d'Administration a si hunn e Cahier de charges opgestallt. Gouvernance Methoden
no engem egalitäre Prinzip ginn envisagéiert.



https://lb.wikipedia.org/wiki/S%C3%BCdafrika

Südafrika ass e Staat a Form vun enger Republik am Süde vun Afrika. D'Haaptstad
ass gespléckt. De Sëtz vun der Regierung ass zu Pretoria, dee vum Parlament zu
Kapstad an d'iewescht Geriicht ass zu Bloemfontein etabléiert.

Südafrika bedeckt eng Fläch vu 1.219.912 km² (abegraff d'Marion Island an
d'Prince Edward Islands).

Südafrika huet 44.344.136 Awunner (Juli 2005). Et ass e Land mat enger jonker
Bevëlkerung: 30,3 % vun der Populatioun hu manner wéi 14 Joer.
D'Liewenserwaardung ass déif. Déi geschätzten Awunnerzuelen a Südafrika droen
nämlech der héijer Kannerstierflechkeet an der staarker Stierflechkeet duerch
AIDS Rechnung.

Nodeem d'Englänner sech am Joer 1806 um Kap vun der Gudder Hoffnung néiergelooss
haten, hu vill fréier hollännesch Siidler, d'Buren, sech no Norden ofgesat, fir
do hir Eegestännegkeet kënnen ze behalen. D'Entdeckung vu räichen Äerdschätz,
Diamanten (1867) a Gold 1886, huet zu enger Verschäerfung vun de Spannungen
tëscht den zwou Communautéite gefouert. D'Buren hu sech den Englänner widdersat
an et koum zum Burekrich (1899-1902), e Krich deen d'Buren trotz hartnäckegem
Widderstand verluer hunn. D'Unioun vu Südafrika, déi dunn entstanen ass, war bis
zu hirer Ofschafung duerch e Regime vu Rassentrennung (Apartheid)
gekennzeechent.



https://lb.wikipedia.org/wiki/Jean-Claude_Juncker

De Jean-Claude Juncker, gebuer den 9. Dezember 1954 zu Réiden, ass e
lëtzebuergesche Politiker. De 15. Juli 2014 gouf hie vum Europäesche Parlament
zum President vun der Europëscher Kommissioun gewielt, wouzou den Europäesche
Conseil hien de 27. Juni 2014 designéiert hat.

Hie war vun 1982 bis 2013 ouni Ënnerbriechung Member vun der Lëtzebuerger
Regierung an zanter 1995 Premierminister (zäitweileg och Finanzminister).
Ausserdeem war hie vum 1. Januar 2005 bis den 21. Januar 2013 President vum
Eurogrupp. No de Chamberwale vum 20. Oktober 2013 war hien Deputéierten an der
Chamber.

Als Jong vun engem Employé vun der ARBED ass de Jean-Claude Juncker zu Bieles
(Gemeng Suessem) opgewuess. Säi Lycée huet en an der École apostolique vun den
Häerz-Jesu Pateren zu Clairefontaine gemaach, an de Premièresexamen 1974 am
Lycée Michel Rodange an der Stad.

1975 bis 1979 huet hien no eegenen Aussoen ouni groussen Enthusiasmus Droit op
der Universitéit Stroossbuerg studéiert an dës Studië mat enger Maîtrise
ofgeschloss.

1980 gouf de Jean-Claude Juncker an der Stad Lëtzebuerg um Barreau als Affekot
vereedegt, huet awer dëse Beruff bis ewell net praktizéiert. Zanter 1974
engagéiert hie sech an der Chrëschtlech Sozialer Vollekspartei (CSV) a gouf 1979
parlamentaresche Sekretär vun där Partei.

1982, mat knapps 28 Joer, gouf hie Staatssekretär fir Aarbecht a
Sozialversécherung an der Regierung Werner-Thorn-Flesch. Bei de Chamberwale vum
17. Juni 1984 gouf de Jean-Claude Juncker fir d'éischt Kéier an d'Chamber
gewielt, huet dat Mandat awer net ugeholl, wéi en zum Aarbechtsminister a
Budgetsminister an der Regierung Santer-Poos I ernannt gouf. No de Chamberwale
vum 18. Juni 1989 gouf hie Finanzminister an Aarbechtsminister an der Regierung
Santer-Poos II. 1991, als President vum Conseil vun de Wirtschafts- a
Finanzministere vun der EG (EcoFin), huet de Jean-Claude Juncker den Traité
iwwer d'Europäesch Unioun (Traité vu Maastricht) mat ausgeschafft, besonnesch
déi Voleten, déi d'Wirtschafts- a Währungsunioun (EMU) betreffen. Et ass och
hien, deen um informelle Conseil vun den EGs-Finanzministeren zu Lëtzebuerg de
Prinzip vum opting out fir Groussbritannien geschaaft huet an domat
d'Negociatiounen ëm d'EMU gerett huet.

Am Hierscht 1989 hat hien e schrot Autosaccident, wéinst deem en zwou Wochen am
Koma louch.

1992 huet de Jean-Claude Juncker op nationalem Plang eng grouss Steierreform
ausgeschafft, déi den 1. Januar 1993 a Kraaft getrueden ass. Tëscht 1990 a 1995
war hien zousätzlech President vun der CSV.

Bei de Chamberwale vum 12. Juni 1994 gouf de Jean-Claude Juncker an d'Parlament
erëmgewielt, huet awer an der Regierung Santer-Poos III, seng Funktiounen als
Finanz- an Aarbechtsminister bäibehalen. Den 20. Januar 1995, nodeem de Jacques
Santer zum President vun der Europäescher Kommissioun ernannt gouf, gouf de
Jean-Claude Juncker Premierminister a Staatsminister vu Lëtzebuerg. Hien huet
awer och nach seng zwéi vireg Portefeuillë bäibehalen.

Am Juni 1999, no de Chamberwalen, gouf de Jean-Claude Juncker nees zum Premier
ernannt, dës Kéier vun enger Koalitiounsregierung, déi aus Vertrieder vun der
CSV an der Demokratescher Partei (DP) zesummegesat ass. Ausserdeem war hien
zoustänneg fir d'Finanzen an d'Kommunikatiounen.

Wéinst sengem bis dohi perséinleche beschte Resultat bei de Chamberwale vum 13.
Juni 2004 gouf de Jean-Claude Juncker op en Neits Premierminister, Staats- a
Finanzminister vun enger Regierung, déi aus Vertrieder vun der CSV an der
Lëtzebuerger Sozialistescher Aarbechterpartei (LSAP) zesummegesat ass
(d'Regierung Juncker-Asselborn I). Och an der Regierung Juncker-Asselborn II,
déi aus de Chamberwale vum 7. Juni 2009 ervirgoung an déi den 23. Juli 2009
vereedegt gouf, war hien nees Staats- a Premierminister a Minister fir den
Tresor. Den 30. Abrëll 2013 gouf hien zousätzlech Minister fir de Kultus.

Den 10. September 2004, gouf de Jean-Claude Juncker zu Scheveningen fir 2 Joer,
vum 1. Januar 2005 un, zum éischte President vun der informeller Reunioun vun de
Finanzministere vun de Memberslänner vun der Eurozon, dem "Eurogrupp" gewielt.
Dëst Mandat gouf den 8. September 2006 ëm 2 Joer, deemno bis Enn 2008,
verlängert, an de Statuten no sollt de Jean-Claude Juncker och net méi fir en
drëtt Mandat kandidéieren däerfen. Den 12. September 2008 gouf allerdéngs an
enger Reunioun vun der Eurogrupp zu Nice decidéiert, dem Jean-Claude Juncker en
drëtte Mandat unzebidden, wat dësen ugeholl huet. Den 18. Januar 2010 gouf hien
nach eng Kéier, fir zwee an en halleft Joer, a sengem Mandat confirméiert. Am
Summer 2012 huet de Jean-Claude Juncker säin Accord ginn, nach eng Kéier 6 Méint
drun ze hänken, ënner der Konditioun, datt den Yves Mersch soll an den
Direktiounsrot vun der Europäescher Zentralbank nominéiert ginn. Den 21. Januar
2013 dunn huet hie säin Amt dem Jeroen Dijsselbloem iwwerlooss.

An der éischter Hallschecht vun 2013 huet eng Spezialkommissioun vun der Chamber
sech mat de Praktike vum SREL aus deene Jore virdrun auserneegesat. Deem
virausgaange ware Revelatiounen iwwer illegal Macheschafte vu verschiddene
Membere vum Srel, deels duerch Presseartikelen, deels duerch Aussoen am Kontext
vun der Bommeleeër-Affär. Am Ofschlossrapport huet d'Chamberkommissioun
festgestallt, datt de Juncker, deem de SREL als Premierminister direkt
ënnerstoung, déi politesch Verantwortung fir dës onkontrolléiert Aktivitéiten ze
droen hätt. De Juncker selwer war, wéi erauskomm war, 2007 Affer vu sou Praktike
ginn, wéi den deemolege Chef vum SREL Marco Mille heemlech e Gespréich tëscht
hinnen zwéi mat enger preparéierter Auer opgeholl hat. Den 10. Juli 2013 huet de
Juncker no laanger Diskussioun an der Chamber Neiwalen ugekënnegt.

Bei de Chamberwale vum 20. Oktober 2013, déi dorophin organiséiert goufen, gouf
de Jean-Claude Juncker nees, als dee Kandidat mat deene meeschte Stëmmen, an
d'Parlament erëmgewielt. Well d'CSV kee Koalitiounspartner fonnt huet, an dräi
Parteien, nämlech d'LSAP, d'DP an déi Gréng 32 Sëtzer vu 60 op sech vereenege
konnten, hu si Koalitiounsgespréicher gefouert, déi de 4. Dezember 2013 an der
Regierung Bettel-Schneider hiren Ausdrock fonnt hunn. De Jean-Claude Juncker war
zanterhir, bis Enn September 2014, Fraktiounschef vun der CSV-Fraktioun, der
Haapt-Oppositiounspartei an der Chamber.

Fir d'Wale fir d'Europäescht Parlament 2014 war de Jean-Claude Juncker de
Spëtzekandidat vun der Europäescher Vollekspartei (EVP), ouni selwer fir
d'Parlament kandidéiert gehat ze hunn. Déi grouss Parteien am Europaparlament
ware sech am Januar 2014 eens ginn, datt de Spëtzekandidat vun där Partei mat
deene meeschte Sëtzer sollt de Preisdent vun der Europäescher Kommissioun ginn.
D'Europäesch Staats- a Regierungscheffen hu sech laang där Interpretaioun vum
Traité vu Lissabon widersat, well et si sinn, déi de Kommissiounspresident ze
"designéieren" hunn, deen awer vun EP "approuvéiert" muss ginn. Well en anere
Kandidat virum Parlament keng Chance gehat hätt, huet den Europäesche Conseil de
26. Juni 2014 de Jean-Claude Juncker virgeschloen. De britesche Premierminister
David Cameron hat sech bis zulescht där Nominatioun widersat, konnt awer keng
Spärminoritéit vu Votën zesummekréiern, fir et ze verhënneren.

De 15. Juli 2014 gouf hie vu 422 vun de 729 Deputéierte vum Europaparlament, déi
present waren, zum President vun der Europäescher Kommissioun gewielt. 250 haten
der dergéint gestëmmt. Nodeem d'Europaparlament den 22. Oktober 2014 mat 423
dofir an 209 dergéint (bei 67 Enthalungen) och dem ganze Collège vu Kommissaren
d'Vertaue gestëmmt hat, huet d'Juncker-Kommissioun hiert Mandat offiziell den 1.
November 2014 ugetrueden.

Schonn déi éischt Woch vu sengem Amt gouf hien duerch
d'LuxLeaks-Verëefentlechunge vu senger Vergaangenheet als Premier a
Finanzminister erëmgeholl.

De Jean-Claude Juncker gouf bis Enn 2013 eng 70 Mol fir seng politesch Aarbecht
ausgezeechent: Sou gouf hie méi dacks schonn zum Doctor honoris causa ernannt an
zwar vun

Hie gouf de 5. Februar 2002 vum franséische President Jacques Chirac zum Grand
officier de la Légion d'honneur ernannt.

Den 13. Abrëll 2003 huet de rumänesche President Ion Illiescu de Jean-Claude
Juncker mat den Insignë vum Grousse Stäre-Kräiz, der héchster rumänescher
Distinctioun, ausgezeechent.

De 27. Januar 2004 gouf hien Éierebierger vun Orestiada, enger Stad an Thrakien.

De Jean-Claude Juncker gouf den 12. Mäerz 2007 als membre associé étranger an
der Académie des sciences morales et politiques vum Institut de France (Paräis)
installéiert amplaz vum verstuerwene Léopold Sédar Senghor.

De 16. Februar 2009 gouf hie sénateur d'honneur vun der Académie européenne des
sciences et des arts.

Den 21. November 2011 krut hien de Verdéngschtuerde vum Land Rheinland-Pfalz fir
seng landesiwwergräifend Zesummenaarbecht a säin Engagement an der
Groussregioun.

Den 8. November 2013 krut hien d'Großkreuz vum Verdienstorden der Bundesrepublik
Deutschland.



https://lb.wikipedia.org/wiki/Griicheland

Griicheland läit am Südoste vun Europa. U Griicheland grenzt Bulgarien,
d'Republik Mazedonien / (FYROM), Albanien an d'Tierkei. Donieft läit Griicheland
tëscht dräi Mierer, dem Ionesche Mier an dem Mëttelmier am Westen an der Ägäis
am Osten. Griicheland gëtt vu villen als Wéi vun der westlecher Zivilisatioun
ugesinn an huet eng laang a räich Geschicht opweises.

D'Hellenesch Republik (gr.: Elliniki Dimokratia) gëtt vun de Griiche selwer
Hellas genannt. Den Numm Griicheland, respektiv Grèce/Greece kënnt vum
laténgesche Graecia, wat ursprénglech eng Regioun an Nordgriicheland war.

Un den Ufere vun der Ägäis ass eng vun den éischten europäeschen Zivilisatiounen
entstanen, nämlech déi vun de Minoer an d'mykenesch Zivilisatioun. No hirem
Ënnergank koumen däischter Joerhonnerten, eng Zäit iwwer déi mer nëmme ganz
wéineg wëssen, éier et ëm 800 v. Chr. nees biergop geet. Et ass d'Zäit vun de
griicheschen Stadstaaten, der polis. Kolonien gi ronderëm d'Mëttelmier gegrënnt,
an si verdeedege sech couragéiert géint d'Perser. Nom Peloponnesesche Krich gëtt
Griicheland vum Philipp II. vu Mazedonien, respektiv vu sengem Jong dem
Alexander de Groussen eruewert a mir sinn am hellenistesche Griicheland.

Op militäreschem Plang hat Griicheland allerdéngs wéineg opweises a vun 168 v.
Chr. un ginn d'Griiche vun de Réimer eruewert. Allerdengs ass et mat der Kultur
genee ëmgedréint gelaf, do huet nämlech déi griichesch d'Réimer eruewert. Als
Provënz vum Réimesche Räich hat Griicheland weiderhin e staarken Afloss op
kulturellem Plang, an nom Fall vum westréimesche Räich huet Griicheland
d'ëstlecht oder Byzantinescht Räich mat Konstantinopel weiderhin dominéiert. Nom
Fall vu Konstantinopel den 29. Mee 1453, gëtt Griicheland lues awer sécher vum
Ottomanesche Räich ageholl.

D'Ottomane bleiwen a Griicheland bis an d'19. Joerhonnert. 1821 rebelléieren
d'Griichen an erklären hir Onofhängegkeet déi se 1829 akkordéiert kréien.
Während dem 19. Joerhonnert huet Griicheland sech duerch eng Rei vu Kricher
ëmmer méi vergréissert a seng haiteg Form huet d'Land zanter 1947.

Nom Zweete Weltkrich gouf et a Griicheland e Biirgerkrich dee bis 1949 ugehalen
huet. 1967 gouf no engem Coup d'état de Régime des Colonels agefouert, deen 1973
d'Monarchie ofgeschaaft huet. 1975 gëtt no engem Plebiscite eng demokratesch
Republik gegrënnt. 1981 trëtt Griicheland der EU bäi an hëlt 2001 den Euro un.

Griicheland besteet aus engem groussen Deel Festland um südlechen Enn vum
Balkan, der Hallefinsel Peloponnes an enger ronn 3000 Inselen, wouvun der 167
bewunnt sinn. Zu de gréissten Inselen zielen:

Ronn 80 % vu Griicheland bestinn aus Hiwwelen a Bierger, an nëmmen op 28 % vum
ganze Land ka gebaut ginn. De Pindus, déi zentral Biergerketten, ass an der
Moyenne 2.650 m héich. De legendären Olymp ass mat sengen 2.917 m den héchste
Punkt vum ganze Land.

Griicheland ass an 13 Verwaltungsbezierker (περιφέρειες/peripheries) ënnerdeelt,
déi an 51 Prefecturen (νομοί/nomoi) nach ënnerdeelt sinn.

Bei der Vollekszielung vun 2001 goufen am Ganze 10.964.020 Griiche gezielt. Vun
dëse liewen der 58,8 % a Stied, 28,4 % um Land. D'Awunnerzuel vun den zwou
gréisste griichesche Stied, Athen an Thessaloniki, louch bei bal 4 Milliounen.

A Griicheland liewen hautdesdaags och eng ganz Partie Immigranten. Ronn 65 %
kommen aus Albanien, mä et wanderen och Bulgaren, Rumänen, Pakistaner, Polen
oder Georgier an. Allerdéngs si vun dëse keng reell Zuele bekannt, well eng
grouss Partie illegal agewandert ass.

D'griichesch Konstitutioun garantéiert eng absolut Reliounsfräiheet.
D'Majoritéit vun de Griichen (98 %) sinn orthodox. Griichesch Mosleme gëtt et
der kanpps 1,3 %, a si wunne gréisstendeels an Thrakien. Donieft gëtt et nach
eng ronn 50.000 Katholiken, 30.000 Protestanten a 5000 Judden.



https://lb.wikipedia.org/wiki/Geographesch_Koordinaten

Mat de geographesche Koordinaten (geographesch Breet a geographesch Längt) kann
een d'Lag vun engem Punkt op der Äerd bestëmmen. D'Äerd gëtt dobäi an 360
Längegraden an an 180 Breedegraden opgedeelt. Längegrade verlafen duerch Nord- a
Südpol, Breedegrade parallel zum Equator.

Geographesch Koordinate ginn dacks am Sexagesimalsystem uginn, d. h. 1 Grad ass
ënnerdeelt a sechzeg Minutten, 1 Minutt nees a 60 Sekonnen.

D'Gradnetz vun der Äerd ass e geduechtent Koordinatesystem op der Äerduewerfläch
mat sech rechtwénkleg schneidende Längen- a Breedekreesser. Et déngt zu der
geographescher Uertsbestëmmung, dat heescht, zu der Festleeung vun der eegener
Standplaz. D'Breedegrade ginn dobäi vum Equator aus gezielt, d'Pole leien bei
90° Nord resp. Süd, d'Längegrade gi vun engem willkürleche Nullmeridian no Osten
an no Weste gezielt bis 180°. D'Festleeë vun de Wénkelen ass deem an der
Mathematik gebräichleche Kugelkoordinatesystem entgéintgesat.

Bis Ufank vum 20. Joerhonnert waren a verschiddene Länner ënnerschiddlech
Nullmeridiane gebraichlech (z. B. de Ferro-Meridian vun El Hierro an de Meridian
vu Paräis). Haut gëtt weltwäit de Meridian vu Greenwich benotzt.

Och kënne geographesch Koordinate jee no Land ënnerschiddlech Bezuchssystemer
hunn, deenen hir Referenzellipsoiden dem regionale Geoid ugepasst sinn.
International gëtt haut meeschtens d'World Geodetic System 1984 (WGS84)
gebraucht.

Genee Positiounsdonnéeë sinn an der Loftfaart an an der Nautik erfuerdert. Do gi
geographesch Breet a Längt a Grad an Minutten uginn, z. B. Zugspitze
Lat = 47° 25' N oder Nord, Lon = 010° 59' E oder Ost.

Am Vermiessungswiese sinn cm-Genauegkeete gefrot. Dofir ginn d'Donnéeë vu
Bousekonnen net duer, well eng Bousekonn (1″) ongeféier 31 m (Breetangab) resp.
20 m (Längtenangab an Europa) entsprécht. Zanter den 1990er Joren erfollegt an
Däitschland eng Ëmstellung op UTM-Koordinaten am ETRS89-System, bezunn op den
GRS80-Ellipsoid.

Déi natierlech Koordinaten (astronomesch Breet φ an astronomesch Längt λ) kënnen
duerch astronomesch Uertsbestëmmung ermëttelt ginn. Si bezéie sech op déi
tatsächlech Loutrichtung um Miesspunkt. Déi ellipsoidesch Koordinaten (B, L –
och geodetesch Koordinate genannt) bezéie sech dogéint op d'Normalrichtung vum
gebrauchte Referenzellipsoid. D'Differenz vu Loutrichtung an Ellipsoidnormale
ass normalerweis méi kleng wéi 10″ a gëtt als Loutofweechung bezeechent. An der
Regel verlafen weder Loutrichtung nach Ellipsoidnormale duerch den
Äerdmëttelpunkt.

Bei klenge Genauegkeetsuspréch z. B. bei Kaartenduerstellungen op klenge
Moossstief gëtt den Äerdkierper fir Vereinfachung duerch eng Kugel ersat. An
dësem Fall entspriechen geographesch Breet a Längt sphäresche Koordinaten.
Nëmmen dann ass d'Breet vun de Wénkel am Äerdmëttelpunkt tëscht dem Equator an
dem gesichte Punkt.



https://lb.wikipedia.org/wiki/Economie

De Begrëff Economie (v. gr.: oïkos - "Haus" an nomos - "verwalten"), oder
Wirtschaft (v. dt.: "Wäert schafen") ëmschreift all Ariichtungen an Handlunge vu
Mënsche mat dem Zil, déi an der Ëmwelt disponibel Ressourcen an déi vum Mënsch
geschaaft Ressourcen optimal auszenotzen, fir den Erhalt an d'Sécherheet vum
Liewe vun de Mënschen ze garantéieren an ze fërderen, wéi och hir materiell an
immateriell Besoinen ze befriddegen.

D'Economie huet eng Responsabilitéit als eng vun de gestaltende Forcen an der
Gesellschaft. Mat dëser Dimensioun vun der Gestaltung ass d'Wirtschaftsethik
befaasst. Vill Beroder vun Entreprisen weisen op d'Geforen hin, an déi sech
Entreprise beginn, wa se offensichtlech egoistesch handelen an doduerch hire
gudde Ruff bei potentielle Clienten a Geschäftspartner schiedegen.

Wat elo d'Lëtzebuerger Wirtschaftsstruktur ugeet, do ënnerscheede mir méi
besonnesch d'Landwirtschaft, de Wäibau, an de Biergbau, d'Industrie, den Handel,
d'Finanzservicer an déi aner Servicer. Den Akerbau, de Wäibau an de Biergbau gi
vun den Economisten als Primäre Wirtschaftssecteur, d'Industrie als Sekundäre
Wirtschaftssecteur an den Handel, d'Finanzservicer souwéi déi aner Servicer als
Tertiäre Wirtschaftssecteur bezeechent. An deem Zesummenhang hunn d'Economisten
Colin Clark a spéider de Jean Fourastié an W.W. Rostow eng Théorie entwéckelt,
wouno d'Wirtschaftsentwécklung duerch eng Verschiebung vun den Aktivitéiten aus
dem primären an den sekundären an duerno an den tertiäre Secteur gekennzeechent
ass.

Ee Standardwierk iwwer d'Economie, Economics: An Introductory Analysis, gouf vum
US-amerikaneschen Economist Paul Anthony Samuelson geschriwwen. Et gëtt och an
de Schoule benotzt an ass dat Textbuch iwwer d'Economie, dat an der Welt déi
gréisst Oplo huet.



https://lb.wikipedia.org/wiki/%C3%89ischte_Weltkrich

Den Éischte Weltkrich, am Engleschen a Franséischen och Great War bzw. Grande
Guerre genannt, huet vun 1914 bis 1918 gedauert, an iwwer néng Milliounen Affer
gefuerdert, a gouf an Europa, dem Noen Osten, Afrika an Ostasie gefouert.

De Krich gouf aus éischt tëscht de Mëttelmuechten Däitscht Räich an
Éisträich-Ungarn op der enger Säit an de Muechte vun der Entente Frankräich,
Groussbritannien a Russland souwéi Serbien op der anerer Säit ausgedroen.

Ouni ze wëlle koum d'Belsch als Affer dobäi, an dat déi Däitsch, ouni op
d'belsch Neutralitéit Rücksiicht ze huelen, nom Schlieffeplang amarschéiert
sinn. Am Verlaf vum Krich goufen d'Mëttelmuechten duerch d'Osmanescht Räich a
Bulgarie verstäerkt, während op alliéierter Säit d'Staate Japan, Italie,
Portugal, Rumänien an d'USA an de Krich agetruede sinn. Am Éischte Weltkrich hu
sech d'muechtpolitesch Géigesätz vun den europäesche Groussmuechten entlueden,
déi zu enger enormer Oprüstung gefouert haten.

Um Enn vum Krich ware 25 Staaten an deenen hir Kolonien, an deenen insgesamt
1,35 Milliarde Mënsche gelieft hunn, also zirka dräi Véirel vun der deemoleger
Äerdbevëlkerung, am Krichszoustand. Opgrond vun de Verwerfungen, déi den Éischte
Weltkrich weltwäit ausgeléist huet, an de Folgen déi een nach haut spiert, gëllt
e bei villen Historiker als Urkatastroph vum 20. Joerhonnert.

De Krich huet den 28. Juli 1914 mat der Krichserkläerung vun Éisträich-Ungarn u
Serbien ugefaangen. Den 30. Juli huet Russland d'Generalmobilmaachung fir
d'Ënnerstëtzung vu Serbien decidéiert. Doropshin huet d'Däitscht Räich als
Bündnispartner vun Éisträich-Ungarn Russland den 1. August de Krich erkläert.
Nach deselwechten Owend si russesch Kavallerie-Sektiounen iwwer d'ost-preisesch
Grenz marschéiert.

Ugefaangen hat alles mat engem Attentat zu Sarajevo den 28. Juni 1914 wou den
éisträichesch-ungareschen Trounfolger Franz Ferdinand a seng Fra gestuerwe waren
an hanner deem Membere vun der serbescher Log "Schwaarz Hand" vermutt gi sinn.
An engem Ultimatum vum 23. Juli 1914 hat d'éisträichesch-ungaresch Regierung zu
Wien Schuedensersaz vun der serbescher Regierung gefuerdert, ënner anerem eng
geriichtlech Enquête géint d'Membere vum Komplott an där och d'keeserlech a
kinneklech Regierung e Wuert matzeschwetzen hätt. D'serbesch Regierung huet dëse
leschte Punkt ofgeleent, mat der Begrënnung datt dat en Agrëff an hir
Souveränitéit wier, mä huet awer déi aner haart Fuerderunge vum Ultimatum
akzeptéiert. Duerch d'Krichserkläerung kuerz drop goufen eng Rei vu Bündnisser
aktivéiert, déi séier zum Weltkrich gefouert hunn.

Den Éischte Weltkrich war deen éischte Krich, dee mat engem massive Materialasaz
(Panzer, Loftschëffer, Fligeren a Masservernichtungswaffen wéi Gëftgas) gefouert
gouf. D'Fronten hu sech awer kaum beweegt, zum Deel, well vis-à-vis vun der
moderner Technik déi al Militärstrategie stoungen. Am endlose Stellungskrich hu
sech d'Truppe géigesäiteg opgeriwwen. Besonnesch op de Schluechtfelder viru
Verdun an a Flandern sinn op béide Säiten Honnertdausenden Zaldoten ëmkomm, ouni
datt sech eppes un der militärescher Lag geännert hätt. Och and eem Punkt stellt
den Éischte Weltkrich e Krich duer, deen an de Grausamkeeten alles iwwertraff
huet, wat bis dohi bekannt war. Eng vun de bekanntste Waffen, déi am Éischte
Weltkrich zum Asaz komm sinn, war déi Déck Bertha, eng Kanoun mat ongewéinlech
groussem Kaliber.



https://lb.wikipedia.org/wiki/Volleksrepublik_China

D'Volleksrepublik China ass ee Land an Asien, wat dofir bekannt ass, datt et am
Moment déi gréisst Awunnerzuel vun der Welt huet. D'Haaptstaadt, Peking
(Beijing), läit no bei der Ostküst vu China. Déi ëstlech Regioune vum Land
gëllen als "special economic zones", wou d'Maartwirtschaft erlaabt a gefërdert
ass. Ee ganz groussen Deel vum Land funktionéiert awer nach nom ale System: Eng
Aart kommunistesch Diktatur wou (bal) alles dem Staat gehéiert.

Wéi den Zweete Weltkrich eriwwer war, ass och de chinesesche Biergerkrich tëscht
der Kommunistescher Partei vu China an dem Kuomitang sengem Enn entgéint
gaangen. Dat war duerop ze féieren, datt d'Kommunisten dunn dat ganzt Festland
kontrolléiert hunn an datt de Kuomingtan zu Taiwan, wuer e virdru geflücht war,
Här a Meeschter ginn ass. Den 1. Oktober 1949 huet dunn de Mao Zedong
d'Volleksrepublik China proklaméiert an e kommunistesche Staat gegrënnt.
D'chinesesch Onofhängegkeet war domat erëm hiergestallt mä vill Millioune
Mënschen sinn duerch déi Evenementer ëmkom, wéi zum Beispill beim grousse Spronk
no vir oder spéider bei der Kulturrevolutioun.

Nom Doud vum Mao huet den Deng Xiaoping, dee méi pragmatesch virgaangen ass,
d'Heft an d'Hand geholl. D'Kommunistesch Partei ass zwar um Rudder bliwwen, mä
d'Kontroll iwwer dat perséinlecht Liewen vun de Leit gouf manner staark. Um
politesche Plang huet dat sech manner bemierkbar gemaach, iewer
d'Zentralverwaltungswirtschaft gouf Schratt fir Schratt méi labber, an de Wee no
enger sozialistescher Maartwirtschaft gesicht. Dat verhënnert net, dat d'Nopere
vu China an och déi westlech demokratesch Länner China weiderhin als autoritär
Diktatur ugesinn.

No der der Grënnung vun der Volleksrepublik, am Joer 1949, hunn a China méi oder
wéineger 540 Millioune Mënsche gelieft. An den 1950er Joren ass hir Zuel, trotz
niddreger Liewenserwaardung, staark gewuess. Eréischt vum Enn vun de fofzeger
Joren un, huet d'Opfaassung sech duerchgesat, déi Entwécklung misst gebremst
ginn. Vun do un ass lues a lues, ouni ze zécken, op Methode vun der
Gebuertekontroll zréckgegraff ginn.

No der Kulturrevolution goufen d'Mesuren am Intressi vun der Gebuertekontroll
zousätzlech verstäerkt, an zwar am Intressi vun enger positiver
Wirtschaftsentwécklung, déi, no chinesescher Meenung, duerch eent ze séiert
Wuesse vun der Populatioun a Fro gestallt gëtt.

Hei drënner ass en Tableau mat der Entwécklung vun der chinesescher Bevëlkerung
vun 1950 bis 2050. D'Zuele vun 2010 bis 2050 si geschat  :

Daoisten (Taoisten), Buddhisten, Moslemen 1-2 %, Chrëschten 3-4 %
(Schätzung:2002). Bemierkung: Offiziell ginn d'Chinesen als Atheisten
bezeechent.



https://lb.wikipedia.org/wiki/UNESCO

UNESCO (oder Unesco) ass den Akronym fir United Nations Education, Science and
Culture Organisation, deemno d'Organisatioun vun de Vereenten Natioune fir
Erzéiung, Wëssenschaft a Kultur. Si gouf de 16. November 1945 gegrënnt an huet
hire Sëtz zu Paräis.

D'Unesco ass virun allem bekannt fir hir Lëscht vun der Weltierfschaft, déi dës
a verschidde Kategorien deelt.

D'Bulgarin Irina Bokova ass zanter dem 22. September 2009 Generaldirektesch vun
der Unesco.

1993 gouf d'Stad Veianen an d'Buerg op déi Indikativ Lëscht vun der UNESCO
ageschriwwen.

1994 gouf d'Alstad vun der Stad Lëtzebuerg als Site vun der Weltierfschaft vun
der UNESCO klasséiert.

Zanter dem 10. Juni 1997 ass d’Groussherzogin vu Lëtzebuerg Maria Teresa
"Ambassadrice de bonne volonté de l'UNESCO pour l'éducation des femmes et des
filles".

Vum 15. bis de 17. Mee 2003 war de Kōichirō Matsuura, Generaldirekter vun der
UNESCO, op offizieller Visite zu Lëtzebuerg.

2003 gouf d'Fotosausstellung The Family of Man vum Edward J. Steichen an de
Régistre de la mémoire du monde agedroen.

Den 31. Januar 2006 huet Lëtzebuerg d'Konventioun fir d'Erhale vum immaterielle
Kulturierwen approuvéiert.

Den 11. Dezember 2006 huet Lëtzebuerg d'Konventioun géint den Doping am Sport
ënnerschriwwen.

Den 18. Dezember 2006 huet Lëtzebuerg d'Konventioun fir d'Protektioun an
d'Promotioun vun der Diversitéit vun de kulturellen Ausdrocksformen
approuvéiert.

2010 gouf d'Iechternacher Sprangprëssessioun op d'Lëscht vum immateriellen
Kulturierwen agedroen.

2011 gouf en UNESCO-Léierstull fir Mënscherechter op der Uni Lëtzebuerg
ageriicht. Responsabel ass de Professer Jean-Paul Lehners.

Vun 2012 bis 2015 war Lëtzebuerg am "Conseil international de coordination du
Programme sur l'homme et la biosphère" vertrueden.

D'UNESCO huet 195 Memberstaten (Stand: 2012), déi national UNESCO-Kommissiounen
ageriicht hunn. Dozou gehéiert och Lëtzebuerg, wat 1949 seng éischt
Lëtzebuergesch UNESCO-Kommissioun ageriicht huet. D'Nationalkommissioune vun der
UNESCO bilden e speziellt Netzwierk am System vun de Vereenten Natiounen, fir
der UNESCO hir Ziler an hire Memberstaten ze fërderen an an d'Praxis ëmzesetzen.
Si bezéien d'Forces vives aus de jeeweilege Länner, déi mat Bildung,
Wëssenschaft, Kultur a Kommunikatioun ze dinn hunn, mat a Planung, Ëmsetzung an
Evaluatioun vum breet ugeluechten UNESCO-Programm.



https://lb.wikipedia.org/wiki/Meter

De Meter (v. griich.: μέτρον/métron = Mooss, -miesser) ass d'SI-Basisunitéit vun
der Längt. D'Eenheetenzeeche vum Meter ass m an d'Formelzeeche vun der Längt ass
l.

De Meter ass definéiert als „déi Distanz, déi d'Liicht am Vakuum an enger Zäit
vun 1/299.792.458 Sekonn zréckleet“.

Am 17. Joerhonnert gouf et déi éischt Iwwerleeungen, eng universell
Längteneeenheet ze definéieren, déi onofhängeg vun engem Kierperdeel (Iel,
Fouss) vun deem Herrscher wier, dee grad un der Muecht war. Den Abbé Jean Picard
huet zum Beispill 1668 proposéiert, d'Längt vun engem Pendel ze huelen, deem
seng hallef Period 1 Sekonn wier. De Begrëff Meter gouf fir d'éischt vum Tito
Livio Burattini am Joer 1675 gebraucht.

Am Joer 1793 gouf de Meter dunn als de 40-milliounsten Deel vun der Längt vum
Äerdmeridian, op deem Paräis läit, deemno op den zéngmilliounsten Deel vun der
Distanz vum Pol bis zum Equator, festgeluecht. Am Joer 1795 gouf e Prototyp vun
dësem Meter a Messeng, 1799 als Urmeter a Platin gegoss. Fir d'Längt vum Urmeter
ze definéieren, hunn de Jean Baptiste Joseph Delambre an de Pierre Méchain
tëscht 1792 a 1799 de Meridianbou tëscht Dunkerque a Barcelona vermooss. Spéider
ass erausfonnt ginn, datt se sech liicht vermooss haten, de Meter deemno ëm
0,2 mm ze kuerz gerode war.

Per Gesetz gouf de Meter a Frankräich 1795 duerchgesat. Dofir goufen op
ëffentleche Plazen a Stee gravéiert Linne vun engem Meter Längt opgehaangen, fir
datt d'Leit kéinten nomoossen a kontrolléieren, wéi grouss dat da wier.

1889 gouf vum an der Tëschenzäit gegrënntene Bureau International des Poids et
Mesures en neie Standard agefouert. Dofir gouf en Internationale Meterprototyp
fabrizéiert, e Staf, dee queesch gekuckt an x-Form war, aus engem
Platin-Iridiumalliage an de Proportiounen 90:10. Ee Meter gouf festgeluecht als
Distanz tëscht 2 Strécher op deem Staf, bei enger Temperatur vun 0 °C. Vill
Staaten op der Welt krute Kopien dovun.

Vun 1960 bis 1983 war ee Meter dat 1.650.763,73-facht vun der Wellelängt vun der
Stralung am Vakuum, déi vun Atome vum Krypton-86 Nuklid beim Iwwergank vum
Zoustand 5d5 zum Zoustand 2p10 ausgestraalt gëtt.

Well d'Zäit ëmmer méi prezis gemooss konnt ginn, ass d'Definitioun vum Meter un
dës gebonne ginn: Zanter 1983 gëtt en als déi Distanz definéiert, déi d'Luucht
am Vakuum an enger Zäit vun 1/299.792.458 Sekonn zréckleet.



https://lb.wikipedia.org/wiki/Israel

Israel (hebr.: מדינת ישראל Medinat Jisra′el, arab.: دولة إسرائيل Daulat Isrā′īl)
ass e Staat am Noen Osten, deen u Syrien, de Libanon, Egypten, Jordanien an un
déi vun Israel besate Gebidder grenzt.

Der Längt no miesst d'Land vun Norden no Süde 470 km. Déi breetst Plaz huet
135 km vu Westen no Osten. Obschonn Israel nëmmen e klengt Land ass, huet et
puer Klimazonen. Am Norde gëtt et Bëscher an et ass mëttelméisseg waarm, während
et am Süden eng grouss Hëtzt gëtt an net vill an de wüstenaartege Géigende
wiisst. D'Negev-Wüst bedeckt hei déi gréisst Fläch. Un der Küst zum Mëttelmier
hi souwéi am Dall vum Jordan ass de Klima subtropesch. Am Dall vum Jordan läit
den déifste Punkt vun der Uewerfläch vun der Welt. Dat ass beim Doudege Mier, e
Mier dat isoléiert ass, keen Offloss huet an extrem salzhalteg ass.

Mat sengen net ganz 7 Milliounen Awunner zielt Israel bevëlkerungsméisseg zu de
klenge Staaten (97. Plaz). Ongeféier 91 Prozent vun der israelescher Bevëlkerung
liewen an de Stied. Déi israelesch Gesellschaft setzt sech aus verschiddene
Reliounen a Kulture mat ënnerschiddlechen Traditiounen zesummen. D'Nationalitéit
kritt een duerch d'Gebuert oder duerch d'Zouwanderung. Eng duebel Nationalitéit
ass méiglech.

Eng 20 % vun der Bevëlkerung sinn Araber, dovu geschaten 170.000 Beduinen.
Weider gëtt et kleng Minoritéite wéi Drusen (1,5 Prozent), eng kleng armenesch
Gemeng, d'Bahai, d'Alawiten, d'Achmediten an zwee Dierfer mat Tscherkessen.

Aus der fréierer Sowjetunioun si méi wéi eng Millioun Judden agewandert, dovu
750.000 an de Joren tëscht 1989 a 1999.

Den 31. Dezember 2003 hunn 224.200 israelesch Bierger a kollektive
Communautéiten am Westjordanland gelieft a geschafft.

Offiziell Sprooche sinn, nieft dem Engleschen, d'Arabesch an d'Hebräesch. Déi
hebräesch Sprooch ass a jéngster Zäit opgewäert ginn a gëtt vun der Majoritéit
vun den Israelien geschwat. Arabesch ass donieft d'Ëmgankssprooch vun iwwer
enger Millioun arabeschen an drusesche Staatsbierger. An den arabesche Schoulen
ass Arabesch d'Aarbechtssprooch, an den hebräesche kann, nieft Englesch,
Arabesch als zweet Friemsprooch gewielt ginn. D'Gesetzestexter sinn an Hebräesch
an an Arabesch verfaasst.

Sechs Prozent vun den israelesche Judde bezeechne sech als Haredim
(ultra-orthodox reliéis), weider 9 Prozent als „reliéis”, 34 Prozent bezeechne
sech selwer als Traditionalisten, déi sech net strikt un déi jiddesch Halacha
halen, an 51 Prozent als „säkular”.

Ongeféier 2,1 Prozent vun der Bevëlkerung si Chrëschten. Vun den 138.500
Chrëschte sinn der eng 75.000 Katholiken.

D'israelesch Araber stellen ongeféier 18 Prozent vun der israelescher
Bevëlkerung duer. D'Majoritéit dovun ass sunnitesch.

Am 13. Jh. v. Chr. gouf d'Land vu verschiddenen nomadesche Stämm besidelt.
Jerusalem gouf, der Bibel no ëm 1.000 v. Chr., Haaptstad vum David sengem
Kinnekräich Israel, e Räich dat allerdéngs zerfall an ënnerjocht ginn ass
(eruewert vun den Assyrer am Norden an de Babyloner am Süden). Duerno huet et
zum Alexander dem Groussen sengem Perserräich gehéiert.

Den Opstand vun de Makkabäer 165 v. Chr. huet Israel fir eng kuerz Zäit
d'Fräiheet bruecht. Awer net laang, well vun 63 v. Chr. un haten d'Réimer d'Soen
zu Jerusalem. Den Tempel an déi ganz Stad goufe 70 n. Chr. vun hinnen
zerstéiert. D'Opstänn vun de Judde goufen néiergeschloen, och de
Bar-Kochba-Opstand, an d'Judde sinn duerch d'Welt zerstreet ginn (Diaspora).
D'Land huet dunn den Numm Palestina kritt.

Mir iwwersprangen d'Zäit vun de Kräizzich an och d'osmanesch Zäit, ouni awer ze
vergiessen dat schonn 1882 Judden, déi an hire Länner aus reliéisen oder
politeschen Ursaachen ënnerdréckt goufen, sech massiv no Palestina ofgesat hunn
(Alija). Eng zweet Alija geet op d'Joren 1904-1914 zréck.

Wéi nom Éischte Weltkrich d'osmanesch Zäit eriwwer war, huet Groussbritannien
1922 op der Konferenz vu Paräis vum Vëlkerbond den Optrag kritt, d'Gebitt vu
Palestina an och dat, wat Jordanien an Israel sech elo deelen, ënner hiren Hutt
ze huelen an ze verwalten. Hir Missioun war et, fir der Balfour Deklaratioun zum
Duerchbroch ze verhëllefen an e Gebitt als Heem fir d'Judden ze schafen. Well
dat Gebitt awer net genee festgeluecht war, war d'Ausübung vun deem Mandat mat
grousse Schwieregkeete verbonnen. Groussbritannien huet sech also agesat, fir de
Judden d'Méiglechkeet ze ginn, massiv anzewanderen a si och zesummen
unzesidelen, ouni awer, wéi hiren Optrag et wollt, d'Rechter vun der usässeger
Bevëlkerung a Fro ze stellen. D'Problemer si méi grouss ginn, wéi et tëscht den
zwee Weltkricher zu neien Immigratiounswelle vu Judde koum an d'Noutwennegkeet
fir eng Opdeelung vum Gebitt erbäizeféiere sech mat enger grousser Drénglechkeet
gestallt huet. Déi Beméiunge sinn awer feelgeschloen. Kritesch gouf d'Situatioun
nom Zweete Weltkrich, wéi déi vun den Nazie verfollegt Judde befreit waren an
ënner dramateschen Ëmstänn en neit Heem gesicht hunn.

Den 29. November 1947 huet d'Generalversammlung vun de Vereenten Natiounen du
mat enger 2/3 Majoritéit decidéiert, d'Gebitt vu Westpalestina an e jiddeschen
an en arabeschen Territoire opzedeelen. Dës Decisioun hunn d'Judde mol
akzeptéiert, d'Araber awer net. Dat war den Ufank vun de Streidereien, déi
duerch d'Verdreiwung vun den Araber aus dem Gebitt, dat Israel zouerkannt gouf,
zu vill Misär gefouert huet.

Gestäerkt duerch dës Decisioun hunn d'israelesch Vertrieder ënner dem Ben
Gourion de 14. Mee 1948 d'Onofhängegkeet vun Israel ausgeruff. Nach an der
Grënnungsnuecht hunn doropshin Egypten, Saudi-Arabien, Jordanien, de Libanon,
den Irak a Syrien Israel de Krich erkläert. Dësen Israelesch-Arabesche Krich
huet du bis de Juli 1949 gedauert a fir Israel zu engem Gebittszouwuess
geféiert. Déi ursprénglech am Deelungsplang fir d'Palestinenser virgesi Gebidder
sinn dunn u Jordanien (Westjordanland) an un Egypten (Gazasträif) gefall.

1952 gouf am Stater Stadhaus d'Lëtzebuerger Ofkommes tëscht der Bundesrepublik
Däitschland engersäits an Israel an der Jewish Claims Conference anerersäits
ënnerschriwwen.



https://lb.wikipedia.org/wiki/Foussball

Foussball, an Nordamerika soccer genannt, ass eng vun de populäerste Sportaarten
op der ganzer Welt. Absënns an Europa, Südamerika an Afrika, mä och an Deeler
vun Asien dominéiert de Foussball d'Sportberichterstattung.

Foussball, ass e Ballspill bei deem zwou Equippe vu jeeweils eelef Spiller
openeentreffen, an all Equipe versicht ze gewannen andeems se méi Goler schéisst
wéi déi aner. E Gol fält, wann de Ball iwwer d'Gollinn tëscht de Golpoteauen an
ënner d'Gollat geet.

Foussball spillt een normalerweis mat de Féiss (dohier och den Numm), mä e
Spiller kann u sech egal watfir e Kierperdeel ausser den Hänn an den Äerm
benotzen, fir de Ball ze hoen. De Golkipp ass deen eenzege vun der Equipe, deen
de Ball am 16-Meterraum vu senger Hallschent an de Grapp däerf huelen.

E Foussballspill dauert bei den Erwuessenen 90 Minutten, woubäi awer no 45
Minutten eng Paus ass, an duerno d'Säite gewiesselt ginn. Bei all offiziellem
Match gëtt et een Arbitter, deen drop oppasst datt d'Spiller d'Regelen anhalen.
Hie gëtt ënnerstëtzt vun zwéi Linieriichteren.

Den Terrain besteet aus engem rechteckege fräie Feld, deem seng Moossen net
genormt sinn. Just fir Lännermatcher muss den Terrain an der Längt tëscht 100 an
110 Meter an an der Breet tëscht 64 a 75 Meter sinn. Déi offiziell Moosse vum
Gol si 7,32 Meter an der Breet an 2,44 Meter an der Héicht.

Futsal gëtt d'selwecht wéi am Halefoussball an der Hal gespillt. Allerdéngs huet
ee beim Futsal keng Banden, d. h. datt de Ball och am "Aus", also baussent dem
Spillfeld, geschoss ka ginn (wéi beim Feld-Foussball). Den Urspronk vum Futsal
läit a Südamerika, wou déi Foussballvariant zanter den 1950er Jore gespillt
gëtt. Am Joer 1989 gouf Futsal vun der FIFA als zousätzlech Sportaart opgeholl.
Am November 2004 gouf déi fënneft Weltmeeschterschaft op Taiwan ausgedroen.
Futsal ass virun allem a Südamerika, Südeuropa an Osteuropa verbreet. Sou gëtt
et a Spuenien eng eege Profiliga mat 16 Equippen.

Foussballtennis ass eng onbekannte Variant vum Foussball, och wann et en
offizielle Verband an eng egen Weltmeeschterschaft gëtt. Et gëtt iwwer en Netz
gespillt, d'Feld ass ongefeier sou grouss wéi eent am Tennis an nëmmen zwee,
véier oder sechs Spiller spille géinteneen.

Motoball ass Foussball op Motorrieder, wou ee vun deene véier Matspiller de
Ball, dee méi grouss wéi en normale Foussball ass, an de géigneresche Gol
schéisse muss. Dëst ka mam Fouss oder mam viischte Rad vum Motor geschéien.

De Shrovetide-Foussball, offiziell och Royal Shrovetide Football genannt, gëtt
all Joer an der Fuesend an Ashbourne, Derbyshire zu Groussbritannien gespillt.
Et fënnt zanter dem 12. Joerhonnert statt. D'Spillfläch as mat dräi Meile wuel
déi längst Foussballfläch vun der Welt. D'Goler sinn zwee Waasserrieder.

Op internationalem Niveau gëtt de Foussball vum Weltverband FIFA (Fédération
Internationale de Football Association) organiséiert. Donieft gëtt et 6
Kontinentalverbänn (Konfederatiounen) AFC (Asien), CAF (Afrika), CONCACAF (Nord-
a Mëttelamerika), CSF (Südamerika), OFC (Ozeanien) an UEFA (Europa).

Zu Lëtzebuerg gëtt den organiséierte Foussball vun der Fédération
luxembourgeoise de football (FLF) geregelt.

Den englesche Foussballverband Football Association (FA) ass deen eelsten op der
Welt an ass 1863 gegrënnt ginn. An England gëtt och déi eelst Kompetitioun
ofgehalen, nämlech den FA Cup, deen zanter 1871/72 all Joer (mat Ausnam vun de
Weltkricher) ausgedroe gëtt.

De Foussball an England ass, wéi an deene meeschten anere Länner och, no engem
Liga System organiséiert.



https://lb.wikipedia.org/wiki/Ethiopien

Ethiopien grenzt un Eritrea am Norden an am Nordosten, und Dschibuti a Somalia
am Osten, un de Sudan an de Südsudan am Westen an u Kenia am Süden.

Mat iwwer 87 Milliounen Awunner ass Ethiopien dat Land op der Welt mat de
meeschten Awunner, dat keen Accès zum Mier huet, an no Nigeria dat afrikanescht
Land mat der gréisster Bevëlkerung.

D'Geschicht vun Ethiopien geet bis an d'9. Joerhonnert zréck. Mat Ausnam vun
enger kuerzer Besetzung virun a während dem zweete Weltkrich duerch Italien war
dat deemolegt Keeserräich Abessinien den eenzege Staat an Afrika, deen ni ënner
europäesch Kolonialherrschaft gefall ass. Nom zweete Weltkrich huet de Keeser
Haile Selassie d'Land deelweis moderniséiert. 1974 gouf d'Monarchie gestierzt an
duerch e kommunistesche Regime ersat. D'Militärdiktatur, déi vum Ostblock
ënnerstëtzt gouf, ass 1991 an engem Biergerkrich gefall. D'Rebellegrupp EPRDF
huet sech zënterhier als Regierungspartei etabléiert a regéiert d'Land an engem
federale System op eng autoritär Manéier.



https://lb.wikipedia.org/wiki/England

England ass en Deel vu Groussbritannien. Et ass de meeschtbewunnten (85 % vun
der britescher Bevëlkerung) an aflossräichsten Deel vun de Briteschen Inselen.
Et grenzt u Schottland an u Wales.

De Relief vun England besteet am grousse Ganzen aus engem Sedimentsbaseng, deen
dem Paräisser Baseng gläicht.

Et ass eng Folleg vu Leem- a Kalleksloen, déi de Relief vun de Südküste vun
England bestëmmt. Fiicht Nidderungen an Kallekplateaue wiessele sech af an
doduerch fënnt ee vill géi Häng. Zu deene gehéieren am Norde vum Baseng
d'Chiltern Hills an d'Cotswold Hills där hire Kapp op Pennineskette weist. Dës
steet iwwer zwou groussen Dellten de Midlands an dem Cheshire.

De Süde vun England charakteriséiert sech an der Haaptsaach duerch déi
sougenannt Knäpplächer vu Weald eng leemeg Dällt, déi am Süden an am Norden un
d'Kallekhiwwele vun den Downs stéisst.

De Cumberlandmassiv huet seng héchst Plaz um Scafell mat 978 m iwwer NN an ass
staark duerch Erosioune markéiert. E gëtt och nach d'Land vun de Séie genannt.

De Südweste besteet och aus net grad sou héijen ale Massiver, dem Devon an dem
Cornwall.



https://lb.wikipedia.org/wiki/Computer

E Computer (v. Engl.: to compute - "rechnen") ass en Apparat, deen Informatioune
mat programméierten Algoritme (Computerprogramm) verschaffe kann. E Computer ass
also eng Rechemaschinn, déi zousätzlech fräi programméiert ka ginn.

Uganks waren d'Computeren op d'Verschaffe vun Zuele beschränkt, mä hautdesdaags
si s'an den Industrienatiounen a praktesch alle Beräicher vum Liewen
erëmzefannen. A Firmen an Administratiounen dénge se der Späicherung, dem
Verschaffen an der Visualisatioun vun Informatiounen. Fir Natur- an
Ingenieurswëssenschafte sinn déi zur Zäit leeschtungsstäerkste Computeren dat
wichtegst Aarbechtsgeschir iwwerhaapt, dat komplex Mechanismen simuléiert, z. B.
an der Klima- oder an der Nuklearfuerschung. Et sinn och ëmmer méi Privatleit,
déi e Computer fir déi ënnerschiddlechst Uwennunge benotzen, a sief et nëmme fir
sech mat Computerspiller z'ënnerhalen.

Den englesche Begrëff Computer, vum Verb (to) compute (v. Lat. computare =
zesummerechnen) huet ufanks Mënsche beschriwwen, déi laangwiereg Berechnunge
gemaach hunn, zum Beispill d'Astronomen am Mëttelalter. 1938 huet de Konrad Zuse
den éischte fräi programméierbare mechanesche Rechner gebaut, den am haitege
Sënn schonn dem Begrëff entsprach huet. Am Numm vum 1946 virgestallten
Electronic Numerical Integrator and Computer (kuerz ENIAC) daucht d'Wuert fir
d'éischt als Bestanddeel vum Numm op. Doduerch huet sech Computer als
Gattungsbegrëff fir déi neiarteg Maschinnen etabléiert.

1822 huet de Mathematiker Charles Babbage an England den éischte mechanesche
programméierbare Computer entwéckelt fir Steieren ze berechnen. En hat och e
Budget fir en ze bauen, mais dee Computer gouf ni fäerdeg gebaut.

1938 huet de Konrad Zuse den Zuse Z1, e fräi programméierbare mechanesche
Rechner gebaut, deen awer wéinst Problemer mat der Fäerdegungsprezisioun ni
richteg funktionéiert huet. Den Z1 huet schonn d'Fléisskommarechnung beherrscht.
Am Zweete Weltkrich gouf en zerstéiert a spéider no den Originalpläng komplett
nei gebaut, mat Deeler déi vu moderne Fräs- an Dréibänke gemaach goufen. Deen
Nobau vun dem Z1 ass mechanesch voll funktiounsfäeg an huet eng Rechevitesse vun
1 Hz (eng Rechenoperatioun pro Sekonn).

Den Z3, deen de Konrad Zuse 1941 fäerdeg huet, gëllt haut als deen éischte
wierklech funktiounsfäege Computer vun der Welt. Als Motivatioun fir en ze baue
gëtt alt behaapt datt den Zuse ze liddereg war fir op der Hand ze rechnen.

Iwwer vill Tëschenetappen gouf de Computer vun hallwer Foussballsterraingréisst
op Raum- an duerno Schafgréisst verklengert. Deen éischte kommerziell
erfollegräiche Computer fir doheem, den Apple II, gouf vun Apple Computer an de
70er Joren an der Garage vum Steven Jobs sengem Elterenhaus gebaut, no de Pläng
vum Steve Wozniak ënner der Leedung vum Jobs. Wéi IBM de Potential vum
Ee-Mann-Computer realiséiert huet, hu si 1981 deen éischte Personal-Computer
presentéiert mat engem Betribssystem MS-DOS, deen IBM bei dem Bill Gates vu
Microsoft fir $80.000 op Liewenszäit lizenséiert huet. Apple Computer huet net
geschlof, an um Apple Macintosh geschafft, deem éischte Computer mat Maus a
Fënsteren um Schierm, deen den 1. Januar 1984 presentéiert gouf.

Grondsätzlech muss ee bei engem Computer tëscht zwéi Beräicher ënnerscheeden:
der Hardware, déi déi physesch Komponente vum Computer duerstellt, an der
Software, ënner där een d'Programméierung vum Computer versteet.

No der Beschreiwung vum John von Neumann vun 1946, déi als
"Von-Neumann-Architektur" an d'Geschicht agaangen ass, definéiert een och haut
nach ëmmer véier Haaptkomponente fir e Computer:

An den haitege Computere sinn d'Rechen- an d'Steiereenheet meeschtens zu engem
eenzege Bausteng verschmolt, der sougenannter CPU (Central Processing Unit -
"zentrale Prozesser").

Déi Befehler bestinn aus Binärcoden, der sougenannter Machinnesprooch. Sou ass
z. B. de Code fir eng bestëmmte Kopéieroperatioun fir Intel-Mikroprozessoren
"10110000". Elo schreift awer keen e Softwareprogramm direkt an der
Maschinnesprooch, mä éischter an enger Programméiersprooch, déi spéider da vun
engem Compiler automatesch a Maschinnesprooch ëmgewandelt gëtt.

Fir datt net all Programméierer d'Rad erëm komplett frësch erfanne muss, setze
modern Programmer dacks op aner Programmer wéi d'Betribssystem (z. B. Windows
oder Linux) oder Befehlsdatebanken (z. B. dll-Dateien) op.



https://lb.wikipedia.org/wiki/Polen

Polen (pol.: Polska) ass e Staat an Europa an huet gemeinsam Grenze mat Litauen,
Russland, Wäissrussland, Ukrain, Slowakei, Tschechesch Republik an Däitschland.
Polen ass zanter 1999 NATO-Member an ass den 1. Mee 2004 der Europäescher Unioun
bäigetrueden.

D'Gebitt vu Polen besteet aus fënnef geographeschen Deeler. Am Nordwesten ass
d'Ostmierküst, déi sech vun der Pommerschen- bis zur Danzeger Bucht erstreckt an
déi duerch Dünen an Bannegewässer gekennzeechent ass. D'Küst, déi souzesoe
riicht verleeft, gëtt duerch de Stettiner-, de Frischen Haff an duerch d'Pucker
Bucht ënnerbrach. Am Norde wéi och an der Mëtt vum Land schléisst sech dat an
der Eiszäit entstane mëtteleuropäescht Flaachland un. An hei gëtt et véier
grouss Séiplateauen, (Masuresch Séieplack, Kaschubesch Séieplack, Pommeresch
Séieplack a Grousspolnesch Séieplack). Südlech dovu leien déi polnesch
Mëttelgebiergsketten, de Krakauer-Tschenstochauer Jura, d'Hellegkräizbierger,
d'Beskiden, d'Waldkarpaten an d'Sudeten. Déi héchst Ketten, d'Tatra, ass e
geologesch villsäitegt Gebitt vun héije Bierger (Hochgebirge).

Déi längst Flëss sinn d'Weichsel mat 1.047 km, de Grenzfloss Oder mat 854 km,
d'Warthe mat 808 km an de Bug mat 772 km. D'Weichsel an d'Oder mënde geneesou
wéi déi vill kleng Flëss a Pommern an d'Ostséi. D'Alle an d'Angerapp fléissen
iwwer de Pregel, an d'Czarna Hańcza iwwer d'Memel an d'Ostséi. Doniew gëtt et
nach eng Rei vu klenge Flëss, wéi d'Iser an de Sudeten, déi iwwer d'Elbe an
d'Nordséi lafen. D'Orava aus den Beskiden flléisst iwwer d'Waag an d'Donau an
och puer kleng aner Flëss aus de Bëschkarpate schëdden hiert Waasser iwwer den
Dnister an d'Schwaarzt Mier aus.

D'polnesch Flëss goufe scho ganz fréi fir d'Schëfffaart benotzt. D'Wikinger hu
laang d'Schëfffart fir hir Raubzich queesch duerch Europa mëssbraucht, och op
der Weichsel an der Oder. Am Mëttelalter an an der Neizäit, wéi Polen-Litauen
nach de Mielspäicher vu ganz Europa war, krut d'Verschëffung vun Agrarprodukten
op der Weichsel a Richtung Danzeg a virun no Westeuropa, eng grouss Importenz.

Polen gëtt mat bal 10.000 zouene Waasserflächen, déi méi wéi een Hektar grouss
sinn, zu deene Länner gerechent, déi déi meescht Séien opzeweisen hunn. An
Europa gëtt Polen an där Hisicht nëmme vu Finnland deklasséiert. Déi gréisst
Séie mat iwwer 100 km² Fläch sinn: Śniardwy (Spirdingséi) a Mamry (Mauerséi) an
de Masuren, wéi och Jezioro Łebsko (Leba-Séi) an Jezioro Drawsko (Dratzig-Séi) a
Pommern. Nieft de Séieplateauen am Norden (Masuren, Pommern, Kaschubei,
Grousspolen) gëtt et och eng grouss Zuel vu Séien an de Bierger, besonnesch an
der Tatra, vun deenen de Miera (poln. Morskie Oko) flächeméisseg de gréissten
ass . Den Hańcza-Séi, am Oste vun de Masuren, ass mat iwwer 100 m den déifste
Séi vu Polen.

Zanter dem 1. Januar 1999 ass Polen a 16 Woiwodschaften, agedeelt. Si hunn all
en eegent Parlament, e Chef (Wojewoda), dee vun der Zentralregierung ernannt
gëtt, an ee vum Parlament gewielte Woiwodschaftsmarschall (Marszalek).

Dës Lëscht begräift d'Bevëlkerung an de gréisste Stied vu Polen an de Joren
1900, an 1999 an déi rezenst Donnéeë vun 2004.

Zanter dem Zweete Weltkrich ass d'Land bal eenheetlech kathoulesch – ongeféier
90 % réimesch-kathoulesch, dovu praktizéiren ongeféier 70 % ; 1,3 %
polnesch-orthodox; 0,3 % Zeugen Jehovas; 0,2 % griichesch-kathoulesch; 0,2 %
evangelesch-lutheresch. Bis haut staark veréiert ass de fréiere Poopst Jean-Paul
II. (1920-2005), dee viru senger Wal zum Poopst als Karol Wojtyła, Äerzbëschof
vu Krakau war, an eng wichteg Roll beim Ëmschwonk am Ostblock gespillt huet.

Scho während der Äiszäit hu Jeeër am Gebitt vum haitege Polen gelieft. Während
der Antiquitéit hat d'Bevëlkerung am aktuelle Polen iwwer d'Bernsteinstrossen
Handelsbezéihunge mat Roum a Griicheland. D'Germanesch Stämm, déi sech zanter
ongeféier 1000 v. Chr. an Nord- a Westpolen néiergelooss haten, sinn an der
Spéidantikitéit an de Raum vum haitegen Italien, Däitschland, Frankräich,
Spuenien an Tunesien virugezunn an hu sech mat der do usiesseger Bevëlkerung
vermëscht. An der Vëlkerwanderung koumen aner Vëlker, dorënner Hunnen, Slawen an
Awaren an dat haitegt Polen. Dauerhaft hu sech vum 5. Joerhonnert un
d'Westslawen op polneschem Gebitt néiergelooss: Lech und Siemowit.

Polen, deem säin Numm vum westslawesche Stamm vun de Polanen hierkënnt, ass als
Herzogtum am fréien 10. Joerhonnert vu Posen a Gnesen aus gegrënnt ginn. Et gouf
vun 960 bis 992 vum Herzog Mieszko I. aus der Dynastie vun de Piaste regéiert.
966 huet de Mieszko I. sech nom réimesch-katholesche Ritus deefe gelooss.

Den Territoire, huet no den Erueweronge vum Mieszko I. a sengem Fils Boleslaw
dem Tapferen, dem haitege Polen staark geglach. Ëm 997 huet Polen en enkt
politesch-militärescht Bündnis mat dem Hellege Réimesche Räich. Während dem
Staatsakt zu Gnesen am Joer 1000 gouf dëse Pakt vum polneschen Herrscher
Boleslaw I. an dem Keeser Otto III. bestätegt. Mat der Kréinung vum Boleslaw am
Joer 1025 gouf Polen e Kinnekräich.

Während der Regentschaft vum Piast Kasimir I., gouf d'Haaptstad 1040 vu Gnesen
no Krakau verluecht. Polen ass duerch Rivalitéiten an der Nofolleg 1138 a sechs
onofhängeg Herzogtümer zerfall: Klengpolen, Grousspolen, Pommern, Pommerellen,
Schlesien a Masowien. D'Jore bis zur "Wiedervereinigung" waren duerch
feudalistesch Territorialzersplitterung geprägt. Ufank vum 14. Joerhonnert gouf
Polen ënner der Regentschaft vum Wladyslaw I. erëm vereenegt. Säi Fils, de
Kasimir de Groussen, huet dem Papp seng Beméihungen fir d'Eenheet fortgesat a
Reformen duerchgefouert, déi Polen zu enger mächteger Positioun a Mëtteleuropa
verhollef hunn. 1386 koum et duerch Bestietnes zum duebele Staat Polen-Litauen,
deen an den nächsten 300 Joer d'Geschécker a Mëttel- an Osteuropa a staarkem
Mooss beeaflosst huet.

D'Adelsrepublik, ass am 17. an 18. Joerhonnert an eng lang Kris geroden déi
duerch eng Rei vu Kricher mat Schweden, dem Osmanesche Räich, Russland,
Brandenburg-Preisen a Siebenbürgen gekennzeechent waren.

An den dräi Opdeelunge vu Polen 1772, 1793 a 1795 gouf déi schwach Positioun vu
Polen vu sengen Nopere Preisen, Éisträich a Russland ausgenotzt, fir d'Land zu
gläicher Zäit z'iwwerfalen an et ënner sech an dräi verschidde Staaten
opzedeelen.

Op d'Dränge vum franséische Keeser Napoleon ass 1807, am Kader vum
Friddensofkomme vun Tilsit, aus den zwou leschten Opdeelungen e relativ klengt
Herzogtum Warschau, als Vasallestaat vu Frankräich entstanen, deem et 1809
gelongen ass, Deeler vu Klengpolen erëm vun Éisträich lasszeknäppen. Wéinst der
Néierlag vun der polnesch-franséischer Allianz am Krich vu 1812 souwéi an der
Völkerschlacht bei Leipzig am Joer 1813, koum et um Wiener Kongress zu enger
neier Opdeelung vu Polen. Grousspolen ass als Provënz Posen erëm u Preisen
ofgetratt ginn. Éisträich huet dat nees erëmkritt wat him aus der éischter
Deelung vu Polen zougefall war. Krakau gouf zur Republik Krakau als engem eegene
Staat erhuewen. Wat iwwereg blouf gouf als „Kinnekräich Polen“ 1815 an enger
Personalunioun mat dem russeschen Zareräich verbonn, war also formal, vum
selwechten Herrscher wéi dee vu Russland ofgesinn, onofhängeg, eng
Onofhängegkeet, déi Polen allerdéngs lues a lues ënner der zaristescher
Verwaltung verluer gaangen ass. Doduerch koum et 1830 zum feelgeschloenen
Novemberopstand an deem d'Pole probéiert haten déi russesch Friemherrschaft
ofzerëselen. D'Oppressioun ass am russeschen an am preiseschen Deel dorophin
ëmmer méi grouss ginn. D'Bezeechnung Polen gouf souguer verbueden an d'Land gouf
duerch d'russesch Muecht a Weichselland ëmgedeeft.

Am Éischten Weltkrich hunn Däitschland an Éisträich-Ungarn d'Grënnung vun engem
polnesche Staat beschloss. Dat war méi géint Russland geriicht a manner als
Unerkennung vun der polnescher Eegestaatlechkeet. Duerch de Krich hat dee
Beschloss iewer keng Auswierkung. No der Néierlag vun de Länner, déi Polen
opgedeelt haten, krut Polen 1919, nom Éischte Weltkrich, seng Souveränitéit
erëm. Duerch den Traité vu Versailles gouf d'Onofhängegkeet vu Polen 1919 och an
engem internationale Kader ënnermauert.

Vun de Länner, déi de Krich gewonnen haten, goufen an Osteuropa d'Grenzen no
Bevëlkerungsmajoritéiten nei gezeechent. D'Weimarer Republik war gezwongen,
d'preisesch Provënze Westpreußen a Posen erëm ofzeginn. Vun 1919–1926 hunn du
ronn 700.000 Mënschen dat Gebitt verlooss. D'international Verhältnesser blouwen
nom Zesummebroch vun der däitscher a russescher Monarchie gespaant. Am August
1920 huet déi Rout Arméi Polen iwwerfall, goufen awer vum polnesche Marschall
Pilsudski bezwongen. Duerch de Friddensvertrag vu Riga, den 18. Mäerz 1921, ass
dunn d'Ostgrenz vu Polen ëm 250 km no Oste geréckelt ginn.

Mat dem Iwwerfall op Polen duerch den Hitler den 1. September an duerch
d'Sowjetunion de 17. September 1939, huet den Zweete Weltkrich an Europa
ugefaangen. Nom Zesummebroch vun der polnescher Front ass déi polnesch Regierung
op Paräis an duerno op London geflücht, wou se eng Exilregierung op d'Bee gesat
an de Widderstand organiséiert huet. Den Hitler huet zu Vergeltungsmoossname
gegraff a mam Reinhard Heydrich d'Liquidatioun vun der polnescher Führunsschicht
ënnerholl. Eleng an de véier éischte Méint vun dëser Aktioun sinn 10.000
Persounen erschoss ginn. Dozou huet och d'Vernichtung vun de Judde gehéiert. Et
gouf op polneschem Gebitt eng Rei vu Konzentratiounslageren, wéi Auschwitz,
Majdanek, Treblinka, an deenen och vill Polen agespaart gi sinn, oder als
Zwangsaarbechter no aneren Destinatiounen deportéiert goufen. Een Deel vu Polen
gouf als "Generalgouvernement" dem Reichsminister Hans Frank ënnerstallt, deen
de Polen seng Gewalt ze spire ginn huet.

Och d'Polen, déi ënner d'sowjetesch Herrschaft gerode waren, goufen net vun
Ënnerdréckunsmoossname verschount. Et gëtt ugeholl, datt ongeféier 1,5 Millioune
polnesch Bierger deportéiert goufen. 300.000 polnesch Zalldote koumen a
sowjetesch Krichsgefangeschaft, nëmmen 82.000 vun hinnen hunn iwwerlieft. E
goussen Deel vun den Offizéier – ongeféier 40.000 Persounen - goufen duerch
sowjetesch Truppen 1940 bei Katyn an och an den Lagere vu Starobielsk, Kozielsk
an Ostaszków ermuert.

Vill polnesch Zaldoten hunn op der Säit vun den Alliéierten op alle Fronten oder
hunn am polneschen Ënnergrond géint d'Besetzer als Partisane gekämpft. Den
Opstand vun de Judden am Warschauer Ghetto a vun der polnescher Heemechtsarméi
kuerz viru Krichsënn huet e legendäre Charakter. Dësen Opstand gouf bluddeg
néiergeschloen. Dobäi sinn 180 000 bis 250 000 Persounen ëmkomm an d'Warschauer
Bannestad gouf dem Erdbuedem gläichgemaach. Dat ass am August 1944 geschitt, wéi
d'Sowjettruppe scho virun der Dier vu Warschau stoungen, hire Virmarsch um Ufer
vun der Weichsel iewer gestoppt an nogekuckt hunn, wéi déi Warschauer
Bevëlkerung sech verblutt huet. Alles an allem : Polen ass dat Land, dat am
Zweete Weltkrich pro Kapp vun der Bevëlkerung de gréissten Zoll huet misse
bezuelen, mënschlech a materiell gesinn.

No dem Enn vum Zweete Weltkrich goufen, 1945, d'Grenze vum fréiere Polen wéinst
dem Potsdamer Ofkommes no Weste geréckelt: Polen huet den ethnesch gemëschte,
majoritär vun Ukrainer a Wäissrusse bewunnten Drëttel vu sengem Territoire un
d'Sowjetunioun missen oftrieden an déi do usiessech polnesch Awunner (2,5
Millioune Mënschen) goufe verdriwwen. Am Westen an Norde sinn déi däitsch
Gebidder ëstlech vun der Oder a Lausitzer Neiße („Oder-Neiße-Linie“) u Polen
gefall. Déi nei Grenze goufen am Potsdamer Ofkommes festgeschriwwen. Doriwwer
eraus huet Polen, vun de Russen encouragéiert, déi westlech vun der Oder geleeë
Stad Stettin( an d'Gebidder rondrëm) besat an och an hiren Territoire
incorporéiert . Dat ass méi spéit vertraglech confirméiert a vun de conernéierte
Länner akzeptéiert ginn .

Och wa Polen als Volleksrepublik theoretesch en autonome Staat war, huet et sech
mat der russescher Fuchtel missen offannen. Vun 1956 un ass et no Opstänn ënner
dem KP-Chef Wladyslaw Gomulka zu enger gewësser Entstalinséirung komm. Domat war
d'Resistenz géint de Kommunismus allerdéngs net zu Enn. D'Grënnung vun der
Gewerkschaft Solidarność ënner dem Lech Walesa huet e gesellschaftlechen
Ëmschwong mat sech bruecht. No revolutionären Zeene vun 1980 bis 1989, déi de 4.
an 18. Juni 1989 zu den éischte fräie Walen am Ostblock geféiert hunn, gouf de
kommunistesche Regime duerch eng demokratesch, fräi gewielte Regierung ersat.
Bei de Parlamentswale vum 4. an 18. Juni 1989 huet de Biergerkomitee
Solidarnosc, (d'politesch Organisatioun vun der Gewerkschaft Solidaritéit),
sämtlech 160 (vu 460) freigewiellte Sëtzer an der Chamber a 99 vun 100 Sëtzen
amm neigeschaafte Senat. Den Tadeusz Mazowiecki gouf den éischten
netkommunistesche Ministerpresident vu Polen no 1945. Vun do un ass déi polnesch
Plangwirtschaft an eng Maartwirtschaft ëmgewandelt ginn. Am Dezember 1990 ass de
fréiere Solidarność-President Lech Wałęsa vum Vollek zum Staatspresident gewielt
ginn an am Dezember 1999 ass Polen an der Amtszäit vum Premier Aleksander
Kwaśniewski der NATO bäigetrueden. Member vun der Europäeschen Unioun gouf Polen
den 1. Mee 2004, zesumme mat néng anere Staaten.

D'polnescht Bruttosozialprodukt huet 2004 der Weltbank no 491.549 Mio. USD
erreecht, wouduerch Polen sech op déi 22. Plaz op der Lëscht vun de gréisste
Volkswirtschafte vun der Welt klasséiert huet. D'Inflation gëtt fir 2005 op
1,8 % geschat, ass also méi déif wéi déi an der Eurozon. De polneschen Zloty
huet sech am Verglach zum Euro an dem US-Dollar gefestegt. Déi offiziell
Aarbechtslosequote läit bei 15,7 % (Juni 2006), wat ongeféier 2,4 Mio. Mënschen
am erwerbsfäegen Alter ausmécht. 2004 waren eppes 500.000 polnesch Staatsbierger
an der EU beschäftegt, 324.000 dovun als Saisonaarbechter an der däitscher
Landwirtschaft an Industrie, 73.000 a Groussbritannien, 14.500 an Irland an eng
9.800 a Spuenien an a Frankräich.

Den Export huet 2004 73,78 Mrd. USD an den Import 88,16 Mrd. USD erreecht. Den
héijen Aussenhandelsdefizit ass iewer am Gaang ze falen. Mat 24,4 % ass
Däitschland de gréissten Handelspartner. Aner wichteg Handelspartner sinn
d'Ukraine, Italien, Frankräich, Groussbritannien, d'Tschechesch Republik an och
d'USA an d'Volleksrepublik China.

De primäre Secteur war bis an d'19. Jh. den Haaptwirtschaftszweig an der
Adelsrepublik, déi bis zu den Deelunge vu Polen als Weessspäicher vun Europa
ugesinn ginn ass. D'Agrarprodukter aus de risege Gidder vu Klengpolen an der
Ukraine goufen iwwer d'Weichsel op Danzeg per Schëff no Westeuropa
transportéiert. D'Bedeitung vum Agrarsecteur geet haut zréck. 2004 huet en
nëmmen nach 4 % zum BSP bäigedroen.

Polen ass duerch Schlesien "traditiounsgeméiss" e Biergbauland . Déi gréisst
Aktiegesellschaften, déi op der Bourse cotéiert ginn, si Firmen déi am Biergbau
oder an der Energiebranche schaffen.

Den industrielle Secteur spillt zanter dem Enn vum 19. Joerhonnert eng éischt
Roll, ass iewer no 1989 vum Dëngschtleeschtungssecteur iwwerholl ginn. Vill
grouss Betriber, déi am haarde Wettbewerb mat auslänneschen Entreprisen
handicapéiert waren, hunn an den nonzeger Jore missen zoumachen a goufen ersat
vun auslänneschen Entreprisen déi vun de bëllegen Aarbechtskräfte profitéiert
hunn, sou z. B. an der Automobil- an Elektroindustrie.

De Secteur vun de Servicer dominéiert zanter 1989 déi polnesch Wirtschaft an
dréit haut zu iwwer d'Hallschent zum BSP bäi. Säi Mëttelpunkt ass
d'Finanzmetropole an Haaptstad Warschau, wou déi meescht Enterprisen aus dem
tertiären Secteur hire Sëtz hunn. Och zu Poznań, Stad vun de Foiren, zu Krakau
an zu Wrocław, dem fréiere Breslau, hu sech d'Dëngschtleeschtungsaktivitéite
staark entwéckelt.

D'polnesch Kultur ass räich a variéiert. Dat ass op déi komplex Geschicht
zréckzeféieren, vun deem Land staark hin an hir gezu gouf. Am Mëttelalter an an
der Neizäit war déi multikulturell Adelsrepublik ee Foyer (Schmelztiegel) vu
verschiddene Kulturen a Reliounen, déi alleguer hiren Afloss op déi polnesch
Kultur haten an nach ëmmer hunn. No den Opdeelunge vu Polen hunn déi polnesch
Artisten ëmmer erëm de Kampf ëm d'Onofhängegkeet vu Polen an de Mëttelpunkt vun
hire Wierker gestallt. Als Beispill dofir sief un d'Gedichter an d'Epe vum Adam
Mickiewicz an d'Prosawierker vun engem éischten Nobelpräisdréier an der
Literatur, Henryk Sienkiewicz d'Mazurkaën, d'Polkaen an d'Polonaisë vum Fryderyk
Chopin erënnert.



https://lb.wikipedia.org/wiki/Norwegen

D'Kinnekräich Norwegen (norw.: Kongeriket Norge/Noreg) ass en nordeuropäescht
Land a läit am Weste vun der skandinavescher Hallefinsel. Nopeschlänner sinn am
Oste Schweden, am Nordoste Finnland a Russland. Am Weste gëtt d'Land vum
Nordatlantik begrenzt, dee sech deelweis wäit a Form vu Fjorden an d'Land era
grieft.

Norwegen ass e laangt, schmuelt Land. Vun der Südspëtzt zu Lindesnes bis op
Kinnarodden um Nordkap, deem nërdlechste Punkt an Europa, sinn et 1.752 km
Loftlinn. D'Breet variéiert tëscht den zwéin Extremer tëscht 6 km a 430 km. De
Relief vum Land ass markéiert vu Bierger, Gletscheren a Fjorden. Mat de Fjorden
abegraff bréngt et Norwegen op 25.148 km Küst. Den héchste Bierg ass mat sengen
2.469 Meter de Galdhøpiggen, dee gréisste Séi ass de Mjøsa mat 362 km².

D'Klima laanscht Küsten ass wéinst der vum Golfstroum transportéierter Wäermt
verhältnesméisseg temperéiert. Méi kill gëtt et a Richtung Banneland an an
deenen nërdlechste Regiounen herrschen am Wanter subarktesch Temperaturen. An
deenen Deeler vum Land déi nërdlech vum arktesche Polarkrees leie, geet d'Sonn
am Summer ni ënner (Mëtternuechtssonn) respektiv am Wanter ni op.

Nieft Oslo gëtt et an Norwegen nach dräi aner Stied mat méi wéi 100.000 Awunner,
nämlech Bergen, Trondheim a Stavanger.

Norwegesch gehéiert zu den nordgermanesche Sprooche wouvun et haut zwou
offiziell Versioune ginn, Bokmål an Nynorsk. Allebéid si Schrëftsproochen.

Bokmål ("Buchsprooch") geet op d'Riksmål ("d'Sprooch vum Räich") zréck d. h. op
déi haaptsächlech vum Dänesche geprägte Sprooch vun der Uniounszäit mat
Dänemark.

Nynorsk ("Neinorwegesch"), dat bis 1929 Landsmål ("d'Sprooch vum Land")
geheescht huet, ass u sech eng kënstlech Sprooch an ass zanter 1885 déi zweet
offiziell Schrëftsprooch. Nynorsk ass zu engem groussen Deel eng Sammlung aus
verschiddene westnorwegeschen Dialekter, déi an de Publikatioune vum Linguist
Ivar Aasen systematiséiert goufen an hir allgemeng Verbreedung fonnt hunn.

Nieft Norwegesch gëtt am Norde vum Land och nach Samesch a Finnesch vun den
nationale Minoritéite geschwat.

Norwegen huet eng Staatskierch (Den Norske Kirke) no evangelesch-lutherescher
Traditioun. Hir héchst Autoritéit ass de Kinnek.

Déi eelst zivilisatoresch Spuren am haitegen Norwegen si ronn 10. 300 Joer al a
goufen an der Géigend vum Nordkap fonnt. Den Harald Hårfagre ("Harald mat de
schéinen Hoer") bréngt et an der Wikingerzäit (800-1050) fir d'éischt Kéier
fäerdeg grouss Deeler vun Norwegen an engem Kinnekräich ze vereenegen.

Norwegesch Wikinger bedreiwen an där Zäit net nëmmen Handel mat hiren
europäeschen Nopere, mä bleiwen och wéinst hirem Geraafs a Gestiels a Kléischter
an a Küstestiedt an Erënnerung. Island, d'Faröerinselen a Grönland gi vun
norwegesche Wikinger besidelt.

1387 stierft d'norwegesch Kinneksgeschlecht aus, an Norwegen gëtt en Deel vun
der Kalmarer Unioun. D'Land ass en zimlech onbedeitend Member nieft Schweden an
deem deemools dominanten Dänemark. Norwegen gëtt als net méi wéi eng dänesch
Provënz ugesinn an déi offiziell Sprooch ass dänesch. D'Personalunioun mat
Dänemark hält bis 1814 (Schweden emanzipéiert sech ënner dem Gustav Vasa an ass
zanter 1523 net méi an der Unioun). Dänemark-Norwegen steet an de Kricher vum
Napoléon als Alliéierten op der Säit vu Frankräich. Als Konsequenz dovu gëtt
Dänemark am Fridde vu Kiel (1814) dozou gezwongen, Norwegen u Schweden ofzeginn.

D'Norweger probéiere vun där Iwwergankszäit ze profitéieren a gi sech de 17. Mee
1814 zu Eidsvoll eng Konstitutioun, an där se sech als onofhängeg deklaréieren.
No engem kuerze Krich mat Schweden gëtt zu gudder Lescht de Kompromëss fonnt,
datt Norwegen zwar en eegent Kinnekräich mat deelweis eegenen Institutioune
bleiwen däerf, dat awer nëmmen am Kader vun enger Personalunioun mat Schweden.
Den 13. August 1905 stëmmt eng grouss Majoritéit vun den Norweger an engem
Referendum fir d'Opléisung vun der Unioun, déi domat onbluddeg op en Enn bruecht
gëtt. Neie Kinnek gëtt den dänesche Prënz Carl aus dem Haus Glücksburg, dee sech
Haakon VII. nennt.

Am éischte Weltkrich bleift Norwegen neutral. 1920 trëtt d'Land dem Vëlkerbond
(Société des nations) bäi.

Den 9. Abrëll 1940 iwwerfält Däitschland déi neutral Länner Dänemark an Norwegen
(Operatioun Weserübung). D'Norweger wiere sech 6 Woche laang, mussen awer den
10. Juni 1940 virun der däitscher Arméi kapituléieren. D'Zil vun der däitscher
Invasioun war et d'norwegesch Häfen ënner Kontroll ze kréien. Engersäits sollt
doduerch verhënnert ginn, datt Groussbritannien a Kooperatioun mat Norwegen
Däitschland den Zougang zum Nordmier kéint blockéieren, anerersäits war den Hafe
vun Narvik eng wichteg Statioun fir den Transport vu Minett aus dem schwedesche
Kiruna an d'Drëtt Räich.

D'Majoritéit vun den Norweger war géint d'Besetzung an d'Ideologie vum
Nazidäitschland. D'national Resistenz huet dobäi eng wichteg Roll gespillt.
Dogéint ass den Numm vum bekanntsten norwegeschen Nationalsozialist, dem Vidkun
Quisling, zum Synonym vu Kollaborateur ginn.

Norwegen ass Member vun der NATO, de Vereenten Natiounen an der EFTA
(Association européenne de libre-échange), huet d'Schengener Ofkommes
ënnerschriwwen an ass Deel vum Europäesche Wirtschaftsraum. Zweemol, an de Joren
1972 respektiv 1994 hunn d'Norweger a Referendume géint de Bäitrëtt an d'EU
gestëmmt.

D'norwegesch Konstitutioun vum 17. Mee 1814 ass vun där franséischer vum Enn vum
18. Joerhonnert inspiréiert. De Prinzip vum Montesquieu vun der Gewaltentrennung
gëllt och hei. D'Duerchféierung vun deem Prinzip huet allerdéngs an der Praxis e
puermol zu Ausenanersetzungen tëscht der Exekutiv, déi am wesentleche vum
Kinnekshaus kontrolléiert gëtt, an dem Storting, dem norwegesche Parlament,
gefouert. D'Kinnekshaus huet nämlech probéiert seng Privilegien als
Executivmuecht auszebauen, andeems d'Parlament, opgrond vun der Konstitutioun,
dat verhënnere wollt.

Dës Spannungen hu bis 1884 zougeholl, deem Joer, dat an Norwegen als dat Joer
ugekuckt gëtt, wou de Parlamentarismus sech duerchgesat huet. De
biergerlech-liberale Stortings-Deputéierte Johan Sverdrup huet trotz Widderstand
vum Kinnek Oskar II. d'staatsrechtlecht Prinzip duerchgesat, no deem eng
Regierung, fir kënne virun ze regéieren, d'Ënnerstëtzung vum Storting, also dem
Parlament brauch. No dëser Bestätegung huet de Kinnek missen de Sverdrup als
neie Ministerpresident mat der Regierungsbildung chargéieren.

D'Parlament besteet aus 165 Deputéierten. All 4 Joer gëtt gewielt (bis 1936 all
drëtt Joer). D'Parlament, Stortinget 1:1 iwwersat "Déi grouss Saach"), setzt
sech zesummen aus zwee Deeler, (Odelstinget a Lagtinget). Well den Ënnerscheed
iewer net ganz kloer ass, gëtt den norwegesche System allgemeng als
Eekummersystem ugesinn.

Grousskoalitioune sinn an Norwegen net de Gebrauch. De Fall, datt
Minoritéitsregierunge mat der Ënnerstëtzung vum Parlament regéieren, ass méi
heefeg. A leschter Zäit hate Minoritéitsregierunge Problemer, sou datt och elo
an Norwegen fir de Prinzip vu Koalitioune plädéiert gëtt. No de leschte Walen,
den 12. September 2005 besteet d'Regierung aus enger Koalitioun vun
"Arbeiderpartiet" (Sozialisten), "Sosialistisk Venstreparti" (Sozialistesch
Lénkspartei) an der "Senterpartiet" (Zentrumspartei). Norwegesche Regierungschef
ass de Sozialist Jens Stoltenberg.

D'Land ass a 19 Verwaltungsprovënzen (Fylker) agedeelt. Déi klengst der Fläch no
ass d'Haaptstad Oslo.

Norwegen huet an der leschter Hallschent vum 19. Joerhonnert vun engem staarke
kulturellen Opschwong profitéiert. Un him haten Auteure wéi den Henrik Ibsen, de
Bjørnstjerne Bjørnson, den Alexander Kielland, de Jonas Lie, d'Amalie Skram, den
Arne Garborg, Hans E. Kinck a Knut Hamsun e groussen Undeel.

Dräi Norweger kruten den Nobelpräis fir Literatur: de Bjørnstjerne Bjørnson
(1903), Knut Hamsun (1920) an d'Sigrid Undset (1928). De Friddensnobelpräis gëtt
op Beschloss vum norwegeschen Nobelkomitee zu Oslo zouerkannt.

Déi wichtegst Theaterbühne sinn d'Oper an d'Nationaltheatret zu Oslo, d'national
Scene zu Bergen an den neien Theater an norwegescher Sprooch: Det norske Teater
zu Oslo.

De bekanntste Moler ass den Edvard Munch. Seng Wierker kann een haaptsächlech am
Munch-Musée zu Oslo gesinn.

D'norwegesch Economie baséiert op engem räiche Wohlfahrtsstaat no
kapitalisteschem Modell mat enger Kombinatioun vu fräiem Marché a staatleche
Reguléierungen. Vital Beräicher wéi de petrochemesche Secteur sinn a grousse
Staatsbetriber organiséiert. D'Land ass räich un natierleche Ressourcen; Pëtrol,
Waasserkraaft, Fësch, Bëscher a Mineralien. Norwegen ass ferm ofhängeg vu senger
Pëtrolproduktioun an den internationale Pëtrolspräisser. 1999 louch den Undeel
vum Pëtrolsexport bei 35 % vun den Exportrevenuen. Saudi-Arabien a Russland sinn
déi eenzeg Länner déi nach méi Pëtrol exportéieren.

E groussen Deel vum Benefice gëtt vum norwegesche Staat an en nationale
Pëtrolsfond (Statens petroleumsfond) placéiert, deen a senger Totalitéit an
d'Ausland investéiert gëtt. De Wäert vum Pëtrolsfond louch am 2. Quartal 2005
bei 181,5 Milliarden US-Dollar.

Norwegen ass net an der EU, huet awer wéinst dem Accord iwwer den Espace
Économique Européen Zougang zum europäesche Marché.



https://lb.wikipedia.org/wiki/Konscht

Konscht ass eng mënschlech Aktivitéit oder d'Produkt dovun, déi Kreativitéit
viraussetzt, a sech un d'Sënner, Emotiounen, Intuitiounen an den Intellekt
riicht, ouni awer duerch eng eendeiteg Funktioun festgeluecht ze sinn. Konscht
ass e mënschlecht Kulturprodukt. Konscht ass dat wat vun engem Grupp Leit dofir
gehale gëtt, eng universell acceptéiert Definitioun dovunner gëtt et net.

Bis an d'18. Joerhonnert gehéiert d'Konscht an de Beräich vun de mënschlechen
Dichtegkeeten (artes), an et gëtt meeschtens dovu geschwat wéi haut vu Beruffer,
déi eng Fachausbildung viraussetzen. D'Handwierk gëllt als eege Konscht (déi
mechanesch Konscht) grad sou wéi d'Fächer vum (philosophesche) Grondstudium
(d'artes liberales, déi fräi Kënschten, déi an den dräi grousse Fakultéiten
Theologie, Jurisprudenz a Medezin virausgesat ginn). Bicher iwwer déi eenzel
Kënschten handele virum 19. Joerhonnert meeschtens doriwwer, wéi een an dëser
oder där Konscht et zum Expert bréngt. Meeschterleeschtunge vum Ingenieurswiese
ginn a Bicher iwwer d'Biergbau-Konscht oder d'Waasserbau-Konscht (Schleisebau)
traitéiert.

An der zweeter Hallschent vum 18. an am 19. Joerhonnert gëtt
d'Konschtdiskussioun hiert aalt Themefeld op a fänkt un, d'Qualitéite vu Biller,
Skulpturen an Architektur, grad wéi vu Literatur a Musek als kënschtlerech am
eigentleche Sënn vum Wuert ze diskutéieren. All déi nei Theme gi verbonnen
duerch d'Diskussioun vun der Esthetik (als Diskussioun vun de Qualitéite vun
alle Konschtwierker).

Dës Entwécklung spréngt op deeselwechten Zuch op, mat deem deemools och
d'Literaturdiskussioun – bis dohin d'Diskussioun vu wëssenschaftleche Wierker –
hiert Rezensiounswiesen ëmgestalt, fir Romaner, Dramen a Gedichter zu Literatur
am neie Wuertsënn ze maachen. Wéinst dem Bestriewen, sou e grousst Publikum wéi
nëmme méiglech unzeschwätzen, gëtt d'Debattefeld op Biller a Skulpture verengt,
also op Géigestänn, déi méi breet a méi fräi diskutéiert kënne ginn — eng
Entwécklung, déi de Journalsmoart vum 18. Joerhonnert virausgesat huet, e breet
Rezensiounswiesen, an déi duerch d'Fërderung vun de Nationalstate vum 19.
Joerhonnert hiren Duerchbroch fonnt huet, déi hei nei säkulär Bildungsgéigestänn
gewonnen hunn.

D'Debatt ëm de Konschtbegrëff als Ausdrock vun der Fro Wat ass Konscht? huet
sech an der Konschtgeschicht an an deene veschiddene Kulturen ëmmer erëm
geännert. D'Artes goufen an der Neizäit (méi allgemeng) als mënschlech
Fäegkeeten ugesinn.

Vum 18. bis an d'19. Joerhonnert huet d'Konschtdebatt hiert Thema gewiesselt,
d'Feld vun der Esthetik huet sech erweidert, z. B. och op dat Ellent, an den
handwierklechen Aspekt ass ëmmer méi an den Hannergrond geroden.

De ganz wäit gefaasste Konschtbegrëff vun haut begräift eng Abberzuel vu
mënschlechen Ausdrocks- an Handlungsméiglechkeete mat an. Am méi enke Sënn sinn
et déi Elementer vun der mënschlecher Kultur, déi net primär duerch hir
Zweckméissegkeet, mä duerch hir Esthetik e Wäert fir d'Mënschen hunn.



https://lb.wikipedia.org/wiki/Chile

D'Republik Chile (República de Chile) ass en onofhängege Staat am Südweste vu
Südamerika. D'Haaptstad ass Santiago de Chile.

D'Land grenzt am Norden un de Peru, am Westen un de Pazifik, am Süden un de Paso
Drake, am Nordosten u Bolivien an am Osten un Argentinien. Zum Chile gehéieren
nach verschidden Inselen am Pazifik, wéi den Archipel Juan Fernández an
d'Ouschterinsel (Isla de Pascua), déi geographesch a Polinesien läit.

De Chile huet eng Fläch vu 756.950 km². Dozou kënnt nach eng Zon an der
Antarktis vun 1.250.000 km², den Antarktesche Chileneschen Territoire
(Territorio Chileno Antártico).

Scho virun 15.000 Joer hunn déi éischt Mënschen am haitege Chile gewunnt. Bis
datt d'Spuenier d'Land eruerwert haten huet et zum Inkaräich gehéiert.

1520 huet de Portuguis Ferdinand Magellan d'Magallanstrooss, déi op der Südspëtz
vu Chile läit, entdeckt.

1535 koumen déi éischt Europäer an de Chile fir no Gold ze sichen. Déi éischt
gegrënnt Siidlung war Santiago am Joer 1541. Zanter 1542 huet de Chile dunn zum
spuenesche Vizekinnekräich Peru gehéiert.

Südlich vum Río Bío Bío hunn allerdéngs d'Mapuchen, en indigene Vollekstamm,
sech géint déi spuenesch Eruewerung gewiert. Am Ufank hate si Erfolleg an hunn
nach nom Friddenskontrakt mat Spuenien vu 1647 vill Stied vun de Spuenier
zerstéiert.

Am 16. Joerhonnert hunn och vill Äerdbiewen, Vulkanausbrëch an Tsunamien
d'Entwécklung vum Land staark behënnert. Ausserdeem waren d'Küstestied och
permanent dem Ugrëff vu Piraten ausgesat.

1609 gouf d'Generalkapitanat Chile gegrënnt, war awer ofhängeg vum
Vizekinnekräich Peru. 1778 gouf de Chile dunn en eegestännegt Generalkapitanat
mat Handelsfräiheet bannent dem spuenesche Kinnekräich.

Wéi dem Napoléon säi Brudder Joseph a Spuenien 1808 regéiert huet, gouf den
Drang no Onofhännegkeet ëmmer méi grouss.

Den 18. September 1810 gouf eng Junta an d'Liewe geruff, duerch déi de Chile eng
autonom Provënz am spuenesche Kinnekräich ginn ass. Dësen Datum gëtt am Chile
als den Ufank vun der Onofhängegkeet gefeiert. E besse méi spéit erkläert de
Chile seng total Eegestännegkeet.

1814, nom spueneschen Onofhängefkeetskrich, huet Spuenien erëm d'Muecht am Chile
iwwerholl.

No sëlleche Schluechten, huet Chile de 17. September 1865 Spuenien de Krich
erkläert. Dat war de Spuenesch-Südamerikanesche Krich.

De 5. Dezember 1865 huet Peru sech mat Chile géint déi gemeinsam Feinden
zesummegedoen.

Déi spuenesch Herrschaft goung 1866 praktesch zu Enn. De Konflikt mat Spuenien
konnt awer eréischt an de Kontrakter vun 1871 an 1883 definitiv geléist ginn.

Chile läit um südamerikanesche Kontinent an erstreckt sech iwwer eng Längt vu
4.200 Kilometer vun Norden no Süde laanscht de Pazifik op der enger an den Anden
op der anerer Säit. D'Breet vum Land huet nëmmen zirka 180 km. Déi schmuelst
Plaz huet 90 km, an déi breetst 240 km.

Chile léisst sech an dräi Regiounen andeelen: am Osten d'Anden, den
Iwwergangsberäich mat der Pampa del Tamarugal an der Valle Longitudinal an
d'Küsteregioun Cordillera de la Costa.

Déi chilenesch Anden bilden eng vun den héchste Biergkette vun der Welt. Eng
sëlleche Bierge sinn iwwer 6.000 m héich. Den héchste Bierg vum Land ass den
Ojos del Salado mat 6.880 m. Dëst ass gläichzäiteg den héchste Vulkan op der
Welt. Duerch déi besonnesch Struktur vum Land gëtt et hei keng ganz laang Flëss.
De längsten huet 443 km. Déi grouss a landschaftlech schéinst Séien am Chile
erstrecke sech südëstlech vun der Stadt Temuco bis op Puerto Montt. De
bekanntste Salzséi ass de Salar de Atacama (3.000 km²).

Insgesamt gëtt d'Klima staark duerch den Humboldt-Mieresstroum laanscht d'Küst
beaflosst. Dëse fléisst vum Süden no Norden an transportéiert kaalt Mierwaasser
aus der Antarktis.

Ongeféier all 7 Joer schléit hei och den El-Niño zu a bewierkt vill
Nidderschléi.

90 % vun de Chilenen hunn europäesch Virfahren oder si Mestizen, woubäi bei de
leschten 50 % vun de Mapuchen ofstamen.

Zanter 1925 ass d'Kierch an de Staat getrennt. Gréisst Relioun ass déi
réimesch-kathoulesch Kierch mat 70 % vun de Leit. Déi 920 Pare ginn a 5
Kiercheprovënze mat 26 Bistümer agedeelt. Ronn 10 % vun de Chilene si
protestantesch. De Rescht verdeelt sech op indianesche Schamanismus, Mormonen an
aner Minoritéiten.

D'offiziell Sprooch ass Kastellanesch. Aner international Sprooche gi ganz
wéineg geschwat. Déi bekanntst indigen Sprooch ass Mapudungun. Dës Sprooch gëtt
haaptsächlech vun de Mapuchen am Süde geschwat. Donieft ass och nach Quechua an
Aymara an Nordchile a Rapa Nui op der Ouschterinsel verbreet.

D'Republik Chile ass eng Presidialrepublik mat verschiddenen autonomen
Institutiounen.

D'Konstitutioun gouf 1980 vun der Militärregierung ënner dem Augusto Pinochet
ausgeschafft an duerno mat engem Referendum, ënner groussem Drock an ouni
demokratesch Critèrë mat 67 % ugeholl.

D'Legislative (Congreso Nacional) besteet aus zwou Chamberen: d'Chamber des
Députés (Cámara de Diputados) an de Senat (Senado).

Déi héchst richterlech Kraaft am Chile ass den ieweschter Gerichtshaff (Corte
Suprema de Justicia). Et ass e Kollegialgericht mit 21 Richteren.

D'UNESCO huet bis elo 3 Plazen am Chile op d'Lëscht vun der Weltkulturierfschaft
gesat.



https://lb.wikipedia.org/wiki/Bank

Eng Bank ass eng Finanzinstitutioun, déi eng Vermëttlerroll huet tëscht
Acteuren, déi en Iwwerschoss produzéieren, an Acteuren, déi en Defizit
produzéieren. Ënner anerem ass hir Funktioun, d'Mëttel vun deenen éischten
Acteuren ze captéieren fir se géint Bezuelung deenen zweeten zur Verfügung ze
stellen. All Bank, egal op ëffentlech oder privat, erfëllt déi Charakteristik.

Banke sinn an hirer Haaptfunktioun Geldinstituter, déi mat hiren eegenen a
geléinte Suen Projete vu Privatpersounen, Entreprisen, oder ëffentlëchen
Institutiounen finanzéieren. Wat d'Natur vun hire Finanzéirungen ugeet, gëtt
heiansdo een Ënnerscheed gemaach tëscht Depotbanken, déi mat den Depote vun hire
Cliente Projeten ënner der Form vu Kredite finanzéieren an den Investmentbanken,
déi Anleihen émettéieren a mat deem Geld Participatiounen an Entreprisen huelen.
Wann sou e rechtlechen Ënnerscheed a verschiddene Länner gemaach gëtt oder
gemaach ginn ass, dann ass dat drop zréckzeféieren, datt d'Autoritéite sech fir
d'Sécherheet vun de Suen, déi bei Banken déposéiert sinn, verantwortlech fillen.
Si wëllen domat verhënneren datt d'Sue vum "Mann vun der Strooss" an ze laang a
risikoräich Placementer immobiliséiert ginn an dodurch d'Sécherheet vun den
Depoten net méi séchergestallt ass.

Lëtzebuerg mécht dëse rechtlechen Ennerscheed net. Hei besteet de Regime vun den
Universalbanken, déi vum Prinzip hir déi verschidden Bankentätegkeeten ausüben
däerfen. D'Sécherheet vun den Depote gëtt doduerch garantéiert, datt
d'Bankenopsiicht e Mindestkapital fir Banke virschreift, souwéi Coeffizienten am
Hibléck op d'Solvabilitéit an Liquiditéit vun de Banken festleet, an d'Anhalung
vun dësen Coeffizienten och iwwerwaacht. D'Bankentätegkeet huet sech am Laf vun
der Zäit staark ausgeweit.

Doriwwer eraus gëtt et nach Banke mat Spezialmissiounen wéi d'Weltbank,
d'Osteuropabank (BERD), an Zentralbanken, déi Geldschäiner émettéieren,
d'Emissiounsbanken, wéi se och bezeechent ginn. Dës Aufgab ass zwar generell
Instituter vun ëffentlechem Recht virbehal. Mä et gëtt och Ausnamen. Zum
Beispill ass d' Royal Bank of Scotland, eng Privatbank, mat engem
Emissiounsrecht ausgestatt. Dat war och de Fall fir d'Banque Nationale du
Grand-Duché de Luxembourg (1873-1881) während hirer kurzer Existenz an och fir
d'Banque internationale à Luxembourg soulaang wéi de Lëtzebuerger Frang déi
offiziell Landeswährung war.

Am Ufank vum 19.Jahrhonnert waren d'Bankenaktivitéiten zu Lëtzebuerg nach ganz
bescheiden. D'Notairen hu Gelddepôten entgéint geholl a se fir Kreditter un hir
Cliente benotzt. Dat hunn d'Notairen nach iwweregens bis nom Zweete Weltkrich
gemaach, bis déi Aktivitéit hinne verbuede gouf.

Déi éischt Bank war déi vun de Bridder Pescatore. Hir Bankenaktivitéiten hu se
deemools nach an enger Annexe, dem Hannerbuttik vun engem Tubaks- a
Liewensmëttelgeschäft ofgewëckelt. Datselwecht trëfft och fir d'Bank vum
Tirouler Bernard Tschiderer zou. Hien huet mat Agrarprodukten a Spirituosen
gehandelt an d'Bankgeschäft als Niewenaktivitéit praktizéiert. Wéi et gegollt
huet, nei Infrastrukturen fir d'Entwécklung ze schafen, koum et gläichzeiteg am
Jahr 1856 zu zwou Initiativen:

D'Staatsspuerkeess konnt sech op eng Staatsgarantie fir d'Spuereinlage beruffen.
Si huet deemools nach ausschliisslech Spuersuen entgéintgeholl an domat mëttel-
a laangfristeg Kreditter ginn. Ausser an hirem Haaptsëtz konnt och an de
Postämter Geld op hir Spuerbicher abezuelt an opgehuewen ginn. Am Zweete
Weltkrich ass si an den däitsche System vu Spuerkeesen, d'Kreisspuerkeesen,
integréiert ginn, Agencë sinn opgemaach ginn an hir Aktivitéite goufen op all
Bankaktivitéiten ausgeweit. Nom Zweete Weltkrich huet dat sech och net méi
geännert. D'Spuerkeess huet offiziell den Numm: Banque et Caisse d'Epargne de
l'Etat (BCEE) kritt. Si ass also eng deenen anere Banke gläichgestalltent
Kreditinstitut ginn. Duerch d'Grënnung vun der Banque Internationale (och
Interbank genannt), 1856 op d'Initiativ vun däitsche Bankieren hin, gouf ee
wichtegen Bäitrag zu der Entwécklung vum Kreditwiesen geleescht. Den haarde
Konkurrenzkampf, dee se an hire Grënnerjore mat der Banque Nationale gefouert
huet, war vu kuerzer Dauer. D'Banque Nationale, op staatlech Initiativ hin 1873
geschaaft, huet nämlech 1881 hir Aktivitéiten agestallt.

Aner Banken, meeschtens mat engem auslänneschen Aktionnariat, hu sech an der
éischter Hallschent vum 20. Joerhonnert hei niddergelooss, mat der Absicht, um
Lëtzebuerger Geschäft ze participéieren. An där Zäit ass och de belschen Afloss
op der Plaz méi grouss ginn. Iwwer hir Diechter zu Lëtzebuerg goufen déi grouss
belsch Banken zu Lëtzebuerg de Toun un.

En intensive Konzentratiounsprozess huet sech an den 1990er Jahren an der
Bankewelt bemierkbar gemaach. Och déi Lëtzebuerger Guichetsbanken si vun him
betraff ginn. Déi grouss international Bankegruppen, wéi Dexia, Fortis an ING hu
sech bei de Bréisseler Mammen akaaft an hunn domat och de Kontroll vun de Banken
um Lëtzebuerger Inlandsmarkt iwwerholl. Als reng Lëtzebuerger Banke verbleiwen
zanterhier nach d'BCEE: d'Banque et Caisse d'Epargne de l'Etat souwéi d'
Raiffeisenbank an d'Raiffeisenkeesen.

Vun 1960 un, no der Gebuert vum Euromarkt, hu vill auslännesch Banken sech vu
Lëtzebuerg ugezu gefillt. Eng Rei vu Viraussetzunge fir den Ausbau vun hirer
internationaler Tätegkeet iwwer d'Finanzplaz Lëtzebuerg waren hei ginn. Et ware
souzesoen nëmme Banken ouni Guicheten an ouni Agencen. Si hu sech all an der
Stad selwer etabléiert.



https://lb.wikipedia.org/wiki/Poopst

Poopst ( v. griich.: "pappas" = Papp) ass de geeschtlechen Titel fir de Chef vun
der Réimesch-kathoulescher Kierch (och "Hellege Papp" genannt).

Ënner der Bezeechnung "Hellege Stull" agéiert de Poopst souwuel eleng, wéi och
zesumme mat der Kurie, international a vertrëtt zugläich de Vatikanstaat, wou
hien de Staatschef ass.

Zanter 1871 residéiert de Poopst am Apostolesche Palais nieft dem Péitersdoum zu
Roum. D'Kathedral vum Poopst (als Bëschof vu Roum) ass d'Lateranbasilika.

De Poopst ass, no kathoulescher Opfaassung an no der Opfaassung vu verschidden
anere chrëschtleche Kierchen, de Nofolger vum Apostel Péitrus, dee vun dëse
Kierchen als éischte Bëschof vu Roum ugesi gëtt a wahrscheinlech ëm 67 zu Roum
als Märtyrer gestuerwen ass (Allerdéngs gëtt et Kritiker an Historiker déi
bezweiwelen, dat e jee do war).

Dësen Usproch gëtt begrënnt duerch en Text aus dem Matthäus-Evangelium (Kapitel
16, Vers 18-19):

"Du bist Petrus und auf diesen Felsen will ich meine Kirche bauen und die
Pforten der Hölle sollen sie nicht überwältigen. Und dir will ich geben die
Schlüssel über das Himmelreich. Was du auf Erden bindest, soll im Himmel
gebunden sein. Und was du auf Erden lösest, soll im Himmel gelöst sein."

An der réimesch-kathoulescher Kierch staamt déi éischt bekannt Relatioun vum
Titel „Poopst“ mat dem Bëschof vu Roum aus der Zäit vum Marcellinus († 304),
deen an enger Grafschrëft sou bezeechent gouf. De Bëschof Siricus vu Roum
(385-399) huet sech selwer als éischten als "papa" bezeechent. Gesetzlech gouf
den Titel "Poopst" fir de Bëschof vu Roum vum Gregor I. (590-604) festgeluecht.

Zanter dem Leo I. (Bëschof vu Roum 440-461) féiert de Poopst och den Titel
Pontifex Maximus (Ieweschte Bréckebauer).

Am Mëttelalter koum et dacks fir, datt et gläichzäiteg méi wéi ee Poopst gouf.
Ursaach: D'Kardineel ware sech net eens oder de Keeser an aner aristokratesch
Famillen hunn an d'Poopstwal mat agegraff. Dës Agrëffer sinn awer neierdéngs
verbueden. Ausserdeem gouf am 14. Joerhonnert d'Residenz op Avignon verluecht an
et koum zum grousse Schisma.

Am 15. Joerhonnert krut de Konziliarismus staarken Opdriff, deen duerno awer
zréckgedrängt gouf.

Dem Kiercherecht no kann all gedeefte männleche Katholik zum Poopst gewielt
ginn. Et gëtt keng aner Bestëmmung. Dee leschte Poopst, deen net Kardinol war
wéi e gewielt ginn ass, war den Urban VI. am 14. Joerhonnert.

De Poopst gëtt am Konklav (eng Versammlung vun alle Kardineel, déi zum Zäitpunkt
vum Doud vum Virgänger manner wéi 80 Joer al sinn) op Liewenszäit gewielt. De
Konklav gëtt ëmmer an der Sixtinescher Kapell ofgehalen. D'Walprozedur ass an
der Universi Dominici Gregis festgeschriwwen.

Et gëtt ëmmer nees behaapt, et hätt eng "Peepstin" ginn, an zwar d'Peepstin
Johanna. Et handelt sech iewer ëm eng Legend.

Fréier hunn d'Peepst hire biergerleche Virnumm behal. Den éischte Poopst dee
säin Numm geännert huet war de Johannes II. am Joer 533. Hien huet eigentlech
Mercurius geheescht, mä hie wollt als Poopst net den Numm vun engem heednesche
Gott (Merkur) droen.

Deen éischte Poopstnumm, dee méi dacks gewielt gouf, war de Sixtus (257). Vun do
un ginn d'Nimm, déi méi dacks virkommen, mat Hëllef vu réimeschen Zifferen
auserneegehalen.

De Jean-Paul I. war deen éischten an der Poopstgeschicht, deen en duebele Numm
ugeholl huet, als Erënnerung u seng zwee Virgänger. Zugläich war dat deen
éischten neien Numm zanter 913. Wéi hien no nëmmen 33 Deeg Amtszäit gestuerwen
ass huet säin Nofolger Karol Wojtyla deselwechten Numm gewielt a gouf dunn
Jean-Paul II. genannt.

Et existéiere verschidde Récktrëtt an der Geschicht vun de Peepst: Am
bekanntsten däerft de Récktrëtt vum Coelestin V. am Joer 1294 sinn. De Gregor
XII. ass bei Geleeënheet vum Konzil vu Konstanz zum Récktrëtt gezwonge ginn. De
Benoît IX. war dräimol Poopst an ass dräimol zréckgetrueden (1044, 1045, 1048).
De Jean-Paul II., deen den 2. Abrëll 2005 gestuerwen ass, wollt, trotz senger
schlechter Gesondheet, net zrécktrieden. Hie wollt "säi Kräiz droen" sou wéi
Jesus Christus. Och de Jesus wier net vum Kräiz erofgeklommen.

Dat 1. Vatikanescht Konzil (1869 –1870) huet d'Onfeelbarkeet vum Poopst, wat
Glawensfroen ubelaangt, zum Dogma erhuewen. Och dësen Usproch gëtt vun den anere
Kierchen refuséiert. D'Onfeelbarkeetsdogma ass zanter 1870 nëmmen eng Kéier
ugewandt ginn an zwar 1950 bei der Formuléierung vum Dogma iwwer d'Himmelfahrt
vun der Maria. Enzykliken an aner Léierschrëfte vum Poopst si fir
d'réimesch-kathoulesch Kierch zwar bannend, awer net ouni weideres als onfeelbar
unzegesinn.

An der Aler Kierch gouf et fënnef Patriarchen (d'Reiefolleg war duerch
ökumenesch Konziler festgeluecht:

Schonn deemools huet de réimesche Bëschofssëtz als "primus inter pares" gegollt,
well Roum d'Haaptstad vum Réimesche Räich an d'Kierch vu Roum wéinst de Griewer
vun den "Apostelfürsten" Simon Péitrus a Paulus als besonnesch veréierungswürdeg
ugesi gouf. Mä och d'Patriarchat vun Antiochia berifft sech drop, datt de
Péitrus, éier en op Roum gaangen ass, do den éischte Bëschof war. Ob de Péitrus
iwwerhaapt jee eng Kéier zu Roum war, ass ënner den Historiker haut nach
ëmstridden.

D'réimesch Péitrustraditioun ass zwar net ausgeschloss a war och an den éischte
Joerhonnerte kee wichtegt Thema. Déi fréist schrëftlech Ernimmung, datt
d'Bëscheef vu Roum als Nofolger vum Péitrus gëllen, ass beim Poopst Damasus I.
am 4. Joerhonnert ze fannen. Do gëtt d'Kierch fir d'éischt exklusiv als
"Apostolesche Stull" bezeechent; e Privileg, dee vun den anere Patriarchaten net
unerkannt gouf.

Schaarf Kritiker gesinn am Poopsttum d'Fortsetzung vun de Muechtuspréch vum ale
Roum. An den éischte Joerhonnerte sinn d'Chrëschte grausam verfollegt ginn an et
huet scho vill Courage dozou gehéiert fir Chrëscht ze sinn. An der Zäit vum
Keeser Konstantin I. ass d'Chrëschtentum Deel gi vun der keeserlecher
Muechtpolitik. D'réimesch Kierch hat am Westen déi traditionell Virherrschaft vu
Roum iwwerholl. Sou ass de Poopst lues a lues, wat geeschtlech a weltlech Froen
ubelaangt, Herrscher iwwer Kinneken a Vëlker ginn, wat sech awer zanter dem 14.
Joerhonnert ëmmer manner duerchsetze gelooss huet.



https://lb.wikipedia.org/wiki/Moskau

Moskau (russ.: Москва [mɐ'skva]) ass d'Haaptstad vu Russland a mat 10.381.288
Awunner (Stand 1. Januar 2005) déi gréisst Stad an Europa. Si ass de politeschen
a wirtschaftlechen Zentrum vum Land mat der Lomonossow-Universitéit,
Héichschoulen a Fachschoulen, an och kulturell gesi bestécht Moskau duerch eng
Abberzuel vu Kierchen, Theateren, Muséeën, Galerien an de 577 Meter héije
Fernsehtuerm. De Kreml an déi Rout Plaz am Zentrum vu Moskau stinn zanter 1990
op der UNESCO-Lëscht vun der Weltkulturierfschaft. Mat néng Kappgaren, véier
grousse Fluchhäfen an dräi Bannenhäfen ass d'Stad dee wichtegste Verkéiersknuet
an déi gréisst Industriestad vu Russland.

Moskau läit am europäeschen Deel vu Russland an am Duerchschnëtt 156 Meter iwwer
dem Mier, am Hiwwelland tëscht de Flëss Oka a Wolga, an un den zum Deel géien
Ufere vun der Moskwa, engem Niewefloss von der Oka, déi an d'Wolga leeft.

D'Moskwa dréint a kéiert sech queesch duerch d'Stad vun Nordwest no Südost. Am
Stadgebitt ass hir Längt zirka 80 Kilometer an hir Breet 120 bis 200 Meter. Den
126 Kilometer laange Moskau-Wolga-Kanal, deen 1937 fäerdeg gouf, suergt fir
d'Schëffbarkeet vum Floss. Ongeféier 120 kleng Flëss stréimen an d'Moskwa.
Ausser 14 Stéck goufe se all an ënnerierdesch Rouersystemer verluecht.

D'Stadgrenze gi vun engem 109 Kilometer laangen Autobunnsrank gebilt, deen 1962
gebaut gouf. D'Stadgebitt huet eng Fläch vun 878,7 Quadratkilometer.
D'Gréngfläche maachen ongeféier een Drëttel vum Stadgebitt aus. Dozou gehéieren
zirka 100 Parken an iwwer 800 gefleegt Anlagen, beräichert mat ongeféier 500
Weieren. Ëm d'Stad zitt sech eng 30 bis 40 Kilometer laang Bëschparkzone mat
enger Abberzuel vun Erhuelungs- an Ameséierariichtungen. D'Fläch vun deem
Bëschpark ass 1.725 Quadratkilometer.

D'Haaptstad läit an der kontinentaler Klimazon. Déi duerchschnëttlech
Jorestemperatur ass 5 Grad Celsius, Ree fält es iwwer d'Joer am Duerchschnëtt
688 Millimeter. Dee meeschte Ree fält am Juli mat 92 Millimeter am Mount, dee
mannsten am Mäerz mat 34 Millimeter. De Wand bléist net iwwerméisseg, d'Loft ass
dréchen. De Wandchill-Faktor (d. h. déi gefillt Temperatur) ass dowéinst relativ
niddreg, a grousse Frascht ass also verhältnisméisseg liicht z'erdroen.

Dacks ginn d'Wantertemperaturen zu Moskau erof bis ëm déi -12 bis -15 Grad
Celsius, deelweis gi souguer Temperature bis ënner -20 Grad Celsius gemooss. Mä
et kann am Contraire awer och grad sou séier alles nees opdeeën, wéi et virdru
gefruer war. Wat d'Duerchschnëttstemperaturen am Wanter ugeet, déi leien am
Dezember bei -6,1°, am Januar bei -9,3° an am Februar bei -7,7° Celsius. Am
Fréijoer klëmmt de Quecksëlwer lues a lues an de Plusberäich: Mäerz -2,2°,
Abrëll 5,8° a Mee 12,9° Celsius am Duerchschnëtt. De Summer ass an der Haaptstad
an der Regel agreabel waarm a sonneg, heinansdo awer och immens gliddeg. An de
Summerméint läit d'Temperatur am Duerchschnëtt am Juni bei 16,6°, am Juli bei
18,1° an am August bei 16,4° Celsius. Am Hierscht ginn
d'Duerchschnëttstemperature rapid an de Keller: September 10,9°, Oktober 5° an
November -1,1° Celsius.

De Schnéi an der Stad fänkt no de Berechnunge vun de Moskauer Phenologen ëm de
16. Mäerz u mat entdeeën, den Äisbroch um Moskwa-Floss ass ëm den 12. Abrëll
fälleg, mam Optriede vun den éischte Wiederen ass ëm den 2. Mee ze rechnen, mam
éischten Nuetsfrascht ëm de 14. September a mam éischte Schnéi ëm den 28.
Oktober. De Moskwa-Floss fréiert ëm den 18. November zou. Eng fest Couche Schnéi
bilt sech ëm den 23. November.

Moskau gëtt 1147 fir d'alleréischt ernimmt, a schonn e puer Joer drop, 1156, ass
ënner dem Fierscht Juri Dolgoruki (1090-1157) déi éischt, nach hëlze Wieranlag
vum Kreml entstanen, bannent där sech aus engem klenge Kaff lues a lues eng
beuechtenswäert Siidlung entwéckelt huet. Dozou bäigedroen huet och, datt Moskau
op der Handelsroute laanscht d'Moskwa läit, vun där d'Stad iwwregends den Numm
krut. Den Iwan III., dee gemenkerhand als Eeneger vu Russland ugesi gëtt, huet
am 15. Joerhonnert d'Kathedral vum Kreml baue gelooss a Moskau zur Haaptstad vu
sengem neie Kinnekräich erkläert. Am 18. Joerhonnert huet de Péiter de Groussen
d'Haaptstad op St. Petersburg verluecht, wou se och praktesch déi ganz Zäit
bliwwen ass, bis datt d'Bolschewiken de Regierungssëtz 1918 erëm zréck op Moskau
bruecht hunn.

D'Stad Moskau ass a Russland en eegestännege Federatiounssujet. Moskau ass
donieft nach d'Haaptstad vum Federatiounskrees Zentralrussland am Oblast Moskau
(dat ass de Groussraum Moskau ouns d'Stad selwer). D'Oblast gliddert sech an 39
Rajonen (Kreesser) an d'Stad selwer an zéng Bezierker an 125 Uertsdeeler.
D'Stadbezierker vu Moskau sinn déi heiten:

Moskau spillt eng Schlësselroll an der Economie vu Russland. Den Undeel vun der
Stad um Bruttoinlandsprodukt vum Land bedréit 12,5 Prozent. Ongeféier ee Véirel
vun der Industrieproduktioun vu Moskau geet op de Kont vum Maschinnebau, deem
seng Haaptbranchen Handwierksgeschirbau, Elektroindustrie, Lagerfäerdegung,
Autoindustrie a Gerätebau sinn. Weider wichteg Industriebranche sinn
d'Schmelzen, Liicht-, Baustoff-, Chimie- a petrochemesch Industrie. D'Stad ass
och e grousst Zentrum vum Militär-Industrie-Komplex.

Zu Moskau si zirka 80 Prozent vum Finanzpotenzial vum Land konzentréiert. Zwee
Drëttel vun allen auslänneschen Investitiounen an d'Economie vu Russland ginn an
d'Haaptstad.



https://lb.wikipedia.org/wiki/L%C3%ABscht_vun_de_Stolpersteine_zu_L%C3%ABtzebuerg

An dëser Lëscht vun de Stolpersteine zu Lëtzebuerg stinn all d'Stolpersteine,
déi am Kader vum Konschtprojet mam selwechten Numm vum Gunter Demnig zu
Lëtzebuerg geluecht goufen. D'Stolpersteng erënneren u Mënschen, déi an der Zäit
vum Nationalsozialismus, zu Lëtzebuerg während der däitscher Occupatioun
(1940-44/45) verfollegt, ermuert oder an de Suizid gedriwwe goufen.

Zu Lëtzebuerg goufe bis ewell a 6 Uertschaften am ganzen 88 Stolpersteine an an
enger eng Stolperschwelle verluecht (Stand: Mäerz 2017).

Zu Bieles gouf de 6. November 2015 den éischte Stolpersteen an der Gemeng
Suessem geluecht. Dëst goung zréck op déi lokal Asbl CRIAJ (Centre de rencontre,
d'information et d'animation pour jeunes), déi Ufank 2015 am Kader vu Recherchen
iwwer de Faschismus sech och mam Lous vu fréiere jüdesche Bierger aus der Gemeng
beschäftegt huet.

Den 28. Oktober 2014 goufen zu Déifferdeng am Kader vun der Ausstellung Quand
Differdange devint "judenrein". Le jour où nos chemins se séparèrent 15
Stolpersteng geluecht.

Zu Esch-Uelzecht goufen den 22. Oktober 2013 14 "Stolpersteine" vum Gunter
Demning, virun den Haiser vun den Affer, wou si fir d'lescht gewunnt hunn,
geluecht. Et sinn dat all Affer vun der Shoah, ma méi spéit sollen och sou
Gedenksteng fir Resistenzler nokommen. Virum Zweete Weltkrich hu ronn 380 Judden
zu Esch gelieft. Wann zwee Drëttel vun hinne virun den Nazie flüchte konnten,
sinn der iwwer 100 deportéiert ginn. Nëmmen dräi vun deenen hunn iwwerlieft.

Zu Gréiwemaacher goufen den 10. Mäerz 2017 siwe Stolpersteng verluecht, als
Erënnerung u jiddesch Affer, déi "an den Osten" deportéiert an do ermuert
goufen.

De 6. November 2015 huet d'Gemeng Munneref, als ofschléissend Aktioun am Kader
vu "Mémoires communes - verfollegt, verdrängt, vergiess", eelef Stolpersteng vum
däitsche Kënschtler Gunter Demnig verleeë gelooss. 18 Lokalassociatiounen hunn
de Parrainage iwwerholl. Zu Munneref goufen dann och zu Lëtzebuerg, mat de Steng
fir d'Marie Faber-Siebenaler an de Bernard Weber, déi éischt Stolpersteng fir
Resistenzler geluecht.

De 24. Juni 2016 goufen zu Réimech, als ofschléissend Aktioun am Kader vu
"Mémoires communes - verfollegt, verdrängt, vergiess", 17 Stolpersteng vum
däitsche Kënschtler Gunter Demnig geluecht. Si erënneren un déi 13 Judden aus
Réimech, déi d'Shoah net iwwerlieft hunn, wéi och u 4, déi der Ermuerdung
entkomm waren.

De 25. Januar 2013 gouf zu Ettelbréck an der Foussgängerzon eng
"Stolperschwelle", och vum Demnig, geluecht. Déi ass sou breet wéi 8 Steng an
erënnert, am Géigesaz vun de "Stolpersteine", net un eenzel Persounen, mä
kollektiv un déi 127 Judden aus där Stad, déi deportéiert goufen, a vun deenen
an der Folleg der 105 ëm d'Liewe koumen, déi meescht a KZer.



https://lb.wikipedia.org/wiki/Physik

D'Physik, vum Griichesche φυσικός phusikos, „dat Natierlecht“, a φύσις phusis,
„Natur“, ass d'Wëssenschaft vun der Natur am Allgemengen. Si befaasst sech mat
der Matière, der Energie an de fundamentale Kräfte vun der Natur, déi
d'Interaktiounen tëscht de Partikele steieren. Bis zum 19. Joerhonnert ass
d'Physik als natierlech Philosophie bezeechent ginn. D'Physiker ënnersiche
Phenomener, déi sech iwwer all Gréisstenuerdnunge verdeelen, vun de subnukleare
Partikelen, aus där all normal Matière besteet (Partikel Physik), bis zum
materiellen Universum als e Ganzt (Kosmologie).

Entdeckungen aus der Physik fannen Uwendungen a villen anere Naturwëssenschaften
well Matière an Energie grondleeënd Bausteng vun der Natur sinn. Verschidden
Eegenschaften, déi vun der Physik ënnersicht ginn, si wouer fir all materielle
System, wéi zum Beispill Conservatioun vun der Energie. Sou Eegenschafte ginn
als physikalescht Gesetz bezeechent. D'Physik gëtt heiansdo "fundamental
Wëssenschaft" genannt, well all aner Naturwëssenschaft (Biologie, Chimie,
Geologie, asw.) mat bestëmmte Materialer schaffen, déi de physikalesche Gesetzer
follegen. Zum Beispill, ass d'Chimie d'Wëssenschaft vun de Chemikalien an den
Moleküllen aus deene se bestinn. D'Eegenschafte vun de Chemikalie gi bestëmmt
vun den Eegenschafte vun de Moleküllen aus deene se bestinn, an déi ginn akkurat
vu verschiddene Gebidder aus der Physik beschriwwen, wéi Quantemechanik,
Thermodynamik,an den Elektromagnetismus.

D'Physik ass ganz enk un d'Mathematik gebonnen - d'Mathematik liwwert de
logesche Kader an dem physikalesch Gesetzer exakt formuleiert, an hir Viraussoen
ausgerechent kënne ginn. Physikalesch Theorië gi praktesch ëmmer mat der Hëllef
vun der Mathematik ausgedréckt, an déi Mathematik déi dobäi benotzt gëtt, ass
meeschtens méi komplizéiert wéi an den anere Wëssenschaften. Den Ënnerscheed
tëscht der Physik an der Mathematik, ass deen datt d'Physik probéiert déi Welt
ze beschreiwen an där mir liewen, dogéint ënnersicht d'Mathematik all méiglech
Strukturen, och déi déi keen Ebenbild an der Natur hunn. Dës Ënnerscheedung ass
awer a verschiddene Fäll net sou einfach ze maachen. Et gëtt e grousst Gebitt
tëscht der Mathematik an der Physik, dat mathematesch Physik genannt gëtt, an
dat sech domat befaasst, d'mathematesch Struktur vun de physikaleschen Theorien
z'ënnersichen.

Klassesch Physik behandelt déi traditionell Gebidder an Themen, déi schonn am
Ufang vum 20. Joerhonnert bekannt an och gréisstendeels ausgeschafft waren -
Mechanik, Akustik, Optik, Hëtzt an Elektrizitéit a Magnetismus.

De gréissten Deel vun der klassescher Physik beschäftegt sech mat Matière an
Energie ënner normale Konditiounen. Dogéint beschäftegt sch déi modern Physik
(dat ass déi Physik, déi no den Ännerunge vun dem Physiker senger Usiicht vun
der Welt, duerch revolutionär Theorie vum Ufang vum 20. Joerhonnert, entstanen
ass) mat dem Behuele vun der Matière an der Energie ënner extreme Konditiounen
(wei z. B. bei Liichtvitess, oder quasi-Liichtvitess) oder awer iwwer extrem
grouss oder kleng Dimensiounen. Zum Beispill, ënnersichen d'atomar an d'nuklear
Physik d'Matière an der klengst méiglecher Gréisst, wou een nach chemesch
Elementer kann ënnerscheeden. D'Physik vun de Partikelen interesséiert sech fir
nach méi klengen Dimensiounen, well si sech mat den fundamentale Bausteng vun
der Matière befaast. Dat Gebitt vun der Physik gëtt och nach als "Physik vun den
héijen Energien" bezeechent, well een extrem héich Energie brauch fir deen Typ
vu Partikelen a groussen Partikel Acceleratoren ze produzéieren. An sou
Dimensioune verléieren normal, alldeeglech Notioune vu Raum, Zäit, Matière an
Energie hir Gëltegkeet.

Déi zwou Haapttheorien vun der moderner Physik ginn en anert Bild vum Raum, vun
der Zäit a vun der Matière, wei dat vun der klassescher Physik. D'Quantentheorie
befaasst sech mat der diskreter, amplaz vun der kontinuéierlecher Natur vu ville
Phenomener op atomarem oder sub-atomarem Niveau, a mat der Komplementaritéit vu
Partikelen a Welle bei der Beschreiwung vun deene Phenomener.
D'Relativitéitstheorie beschäftegt sech mat der Beschreiweung vu Phenomener, déi
sech an engem Referenzkader ofspillen, dee sech par Rapport zum Beobachter
beweegt. D'speziell Relativitéit këmmert sech em d'uniform Bewegungen an enger
flaacher Raumzäit an ëm d'Objeten déi sech no un der Liichtvitess bewegen.
D'allgemeng Relativitéit verallgemengert déi speziell mat de beschleunegte
Bewegungen an enger gekrëmmter Raumzäit, a gëtt d'Relatioun vum gekrëmmte Raum
zur Gravitatioun. Béid, d'Quantentheorie an d'Relativitéitstheorie, fannen
Uwendungen an der moderner Physik.

Am Géigesaz zu anere Wëssenschafte gëtt et an der Physik eng Trennung tëscht
Theorie an Experiment. Zanter dem 20. Joerhonnert hunn déi meescht individuell
Physiker sech entweder an der theoretescher Physik oder an der experimenteller
Physik spezialiséiert, an am 20. Joerhonnert waren nëmme ganz wéineg Physiker a
béiden erfollegräich . Dogéint sinn an der Biologie an an der Chimie all
erfollegräich Theoretiker och Experimentatore gewiescht.

Graff gesot probéieren theoretesch Physiker Theorien auszeschaffen, déi et
fäerdegbréngen, experimentell Resultater ze beschreiwen, z'interpretéieren, an
och nei Phenomener virauszesoen. Dogéint maachen experminentell Physiker
verschidden Experimenter mat deenen een nei Phenomener erfuersche kann, oder
awer theoretesch Viraussoen teste kann. Obwuel Theorie an Experiment separat
entwéckelt ginn, kënne se net een ouni deen anere bestoen. Fortschrëtter an der
Physik ginn dacks gemaach, wann en Experiment e Resultat gëtt, dat net mat den
Theorien erkläert ka ginn, an dowéinst eng nei Theorie entwéckelt muss ginn.
Anerersäits ginn d'Iddien vun den Theoretiker awer och dacks den Ufank fir en
neit Experiment. Ouni Experiment kann theoretesch Fuerschung an déi falsch
Richtung goen: sou ass dëst eng Haaptkritik géint d'M-Theorie, eng populär
Theorie an der Physik vun den héijen Energien, fir déi nach keen experimentellen
Noweis konnt bruecht ginn.

Obwuel d'Physik sech mat enger grousser Villfalt vu Systemer beschäftegt, gëtt
et verschidden Theorien déi vun all Physiker benotzt ginn. Vun all dësen Theorië
gëtt haut ugeholl datt se, an engem gewësse Beräich, korrekt sinn. Zum Beispill
beschreift d'Theorie vun der klassescher Mechanik akkurat d'Bewegunge vun engem
Objet, sou laang dëse vill mei grouss ass wéi en eenzelen Atom an hie sech méi
lues wéi d'Liichtvitess beweegt. All dës Theorië bleiwen ëmmer nach Gebidder mat
aktiver Fuerschung: sou ass, zum Beispill, e wichtegen Aspekt vun der
klassescher Mechanik, de Chaos, eréischt am Laf vum 20. Joerhonnert entdeckt
ginn, also 3 Joerhonnerte no der éischter Formuléierung vun dëser Theorie vum
Isaac Newton. Déi "zentral Theorië" si wichteg Instrumenter fir méi
spezialiséiert Theme kënnen unzegoen, an et gëtt vun all Physikstudent, egal a
watfir enger Richtung hie sech spezialiséiert, gefuerdert, datt en déi Theorië
gutt beherrscht.

Déi aktuell Fuerschung an der Physik deelt sech a verschidde Gebidder op, déi
all verschidden Aspekter vun der materieller Welt ënnersichen. D'Physik vun der
kondenséierter Matière, déi vu villen als dat gréisst eenzelt Gebitt vun der
Physik ugesi gëtt, beschäftegt sech domat, wéi d'Eegenschafte vun der normaler
Matière, wéi déi fest a flësseg Stoffer, mat deene mir all Dag ze dinn hunn, aus
den Eegenschaften a mutuellen Interaktiounen tëscht den Atomer, aus deenen des
Stoffer bestinn, ervirginn. D'Gebitt vun der atomarer, molekulairer an optescher
Physik befaasst sech mat der Aart a Weis wéi sech individuell Atomer a Molekülle
behuelen, a besonnesch wéi se d'Luucht absorbéieren an erëm ofginn. D'Gebitt vun
der Partikelphysik, dat dacks och als "Physik vun den héijen Energien"
bezeechent gëtt, ënnersicht d'Eegenschafte vu subnuklearere Parikelen, déi méi
kleng wéi en Atom sinn. Heizou gehéieren d'Elementarpartikelen, déi
d'Grondbausteng vun der Matière bilden. Schlussendlech ginn d'physikalesch
Gesetzer vun der Astrophysik an der Kosmologie benotzt fir astronomesch
Phenomener z'erklären, déi vun der Sonn an aneren Objeten am Sonnesystem, bis
bei d'Universum als e Ganzt ginn.

Et gëtt vill Gebidder vun der Fuerschung, déi d'Physik mat anere Wëssenschafte
mëschen. Zum Besipill dat wäitreechend Gebitt vun der Biophysik, dat
physikalesch Eegenschafte vu biologesche Systemer ënnersicht, oder
d'Quantechimie, déi erfuerscht, wéi d'Quantentheorie d'chemescht Verhale vu
Moleküllen an Atomer erkläre kann. Hei ass eng Lëscht vun engem Deel vun deene
Felder:

Akustik - Astronomie - Biophysik - Chemesch Physik - Computergestëtzte Physik -
Elektronik - Ingenieurswiesen - Geophysik - Wëssenschaft vun de Materialer -
Mathematesch Physik - Medezinesch Physik - Physesch Chimie - Physik vum
informatesche Rechnen - Quantechimie - Quantesch Informatiounswëssenschaft -
Dynamik vum Auto

Kal Fusioun - Dynamesch Theorie vun der Gravitatioun - Äther - Steady state
theory - Wellstrukur vun der Matière

Zanter der Antiquitéit hunn d'Léit versicht, d'Eegenschafte vun der Matière ze
verstoen: Firwat falen net ugehalen Objeten op de Buedem, firwat hu verschidden
Materialer verschidden Eegenschaften, a sou weider. Aner Mysterie waren
d'Beschafenheet vum Universum, d'Form vun der Äerd an d'Behuele vun
Himmelskierper wéi der Sonn an dem Mound. E ganze Koup Theorië si proposéiert
ginn, mä déi meescht vun deene ware falsch. Déi Theorië si gréisstendeels a
philosopheschen Terme verfaasst ginn, a sinn ni duerch systematesch
Experminenter oder Beobachtunge getest ginn, sou wéi dat haut de Fall ass. Et
gëtt allerdéngs Ausnamen an Anachronismen: sou huet zum Beispill de griicheschen
Denker Archimedes vill quantititativ korrekt Beschreiwunge vun der Mechanik an
der Hydrostatik gemaach.

D'Wierker vum Ptolemäus (Astronomie) a vum Aristoteles konnten och net all
Phenomener beschreiwe wéi d'Beobachtunge méi prezis gi sinn.

Dëst huet mat sech bruecht, datt Wouerechten, déi bis dohin als absolut ugesi gi
waren, a Fro gestallt goufen. Dëst, an d'Sich no neien Äntwerten huet zu enger
Period mat grousse wëssenschaftleche Fortschrëtter gefouert, déi haut als
wëssenschaftlech Revolutioun bezeechent gëtt. Hir Ufänk kënnen an der
Neientdeckung vum Aristoteles am 12. an 13. Joerhonnert gesi ginn. Si fënnt
hiren Héichpunkt an der Publikatioun vum Isaac Newton sengem Philosophiae
Naturalis Principia Mathematica am Joer 1687 (dësen Datum ass ëmstridden).

Déi meescht Historiker (z. B. den Howard Margolis) soen, datt d'wëssenschaftlech
Revolutioun am Joer 1543, mat dem éischten Drock vum polneschen Astronom
Nikolaus Kopernikus sengem Buch De Revolutionibus, dat hien eng dose Joer méi
fréi geschriwwen hat, ugefaangen huet. D'Hpothees vun dësem Buch ass, datt
d'Äerd ronderëm d'Sonn dréint. Aner wichteg Fortschrëtter an där Zäit goufe vum
Galileo Galilei, Christiaan Huygens, Johannes Kepler a Blaise Pascal gemaach.

Während dem fréie 17. Joerhonnert huet den Galileo als Éischte wëssenschaftlech
Experimenter benotzt fir Theorien ze validéieren. Dëst ass d'fundamental Iddi
vun der wëssenschaftlecher Method. De Galileo huet verschidde Behaaptungen um
Gebitt vun der Dynamik opgestallt an och erfollegräich getest. Dozou zielt
d'Gesetz vun der Inertie. Am Joer 1687 huet den Newton säi Principia Mathematica
publizéiert, an deem zwou verständlech an erfollegräich Theorien ausgeschafft
sinn: D'Bewegungsgesetzer vum Newton, aus deenen déi klassesch Mechanik
entstanen ass; an d'Gravitatiounsgesetz vum Newton dat d'fundamental Kraaft vun
der Gravitatioun beschreift. Béid Theorien hu mat de Beobachtungen iwwerenee
gestëmmt. D'Principia enthalen och verschidden Theorien um Gebitt vun der
Dynamik vun de flëssege Matièren. Am Laf vun den nächste Joerhonnerten ass
d'klassesch Mechanik vum Leonhard Euler, Joseph-Louis de Lagrange, William Rowan
Hamilton an aneren ausgebaut an ëmformuléiert ginn. D'Gesetz vun der
universeller Gravitatioun huet en neit Gebitt, nämlech d'Astrophysik
ervirbruecht, déi astronomesch Phenomener mat Hëllef vu physikaleschen Theorië
beschreift.

Nodeem den Newton déi klassesch Mechanik definéiert hat, war dat nächst grouss
Fuerschungsfeld an der Physik d'Natur vun der Elektrizitéit. Beobachtungen am
17. an am 18. Joerhonnert vu Wëssenschaflter, wéi dem Robert Boyle, dem Stephen
Gray an dem Benjamin Franklin hunn d'Fëllementer fir spéider Aarbechte geluecht.
Déi Bobachtungen hunn och eist grondsätzlecht Verstoe vun der elektrescher
Spannung a vum Stroum geschaaft.

Am Joer 1821 huet de Michael Faraday d'Etüd vum Magnetismus mat där vun der
Elektrizitéit verbonnen. Him ass opgefall, datt ee Magnéit, deen a Bewegung ass,
elektresche Stroum an engem Leeder induzéiert. De Faraday huet och d'Konzept vun
elektromagnéitesche Felder opgesat. Den James Clerk Maxwell huet dorop opgebaut
an, am Joer 1864, 20 ënnerenee verbonnen Equatioune publizeiert, déi
d'Interkonnektioune vun elektreschen a magnéitesche Felder erklären. Dës 20
Equatioune konnten duerno vum Oliver Heaviside, mat Hëlléf vum Vektorrechnen, op
véier Equatioune reduzéiert ginn.

Nieft aneren elektromagnéitesche Phenomener kënnen dem Maxwell seng Equatiounen
och benotzt gi fir d'Luucht ze beschreiwen. Dëst ass 1888 vum Heinrich Hertz,
mam Erfanne vum Radio, an 1895 mat der Entdeckung vun de Röntgen-Stralen, vum
Wilhelm Röntgen confirméiert ginn. Well een d'Luucht mat elektromagnéiteschen
Termë ka beschreiwen, ass den Albert Einstein op d'Iddi vu senger spezieller
Relativitéitstheorie komm. Dës Theorie bréngt et fäerdeg, klassesch Mechanik mat
dem Maxwell sengen Equatiounen ze verbannen. D'speziell Relativitéitstheorie
vereenegt Raum an Zäit an d'Raumzäit. An dëser Theorie gëtt et eng aner
Transformatioun tëscht Referenzkadere wéi an der klassescher Mechanik, wat mat
sech bruecht huet datt d'relativistesch Mechanik huet missen entwéckelt ginn,
als Ersatz fir déi klassesch Mechanik. Am Fall vun den luesen (relativen)
Vitessë fënnt een d'klassesch Mechanik an der relativistescher Mechanik erëm.
Den Einstein huet weider un der spezieller Theorie geschafft andeems hien
d'Gravitatioun mat a seng Rechnungen abezunn huet, a publizéiert am Joer 1915
seng allgemeng Relativitéitstheorie.

D'Basis vun der allgemenger Relativitéitstheorie ass d'Feldequatioun vum
Einstein. Déi beschreift wéi den Tensor vun der Energie an der Matière
d'Raumzäit verformt. Weider Aarbecht um Einstein senger Feldequatioun huet
Resultater erginn, déi de Big Bang, Schwaarz Lächer an en Universum, dat sech
ausbreet, viraussoen. Den Einstein war iwwerzeegt, datt d'Universum statesch
ass, an huet dowéinst eng kosmologesch Konstant a seng Equatioun agefouert, fir
datt statesch Léisunge méiglech sollte sinn. Mä am Joer 1929 huet den Edwin
Hubble astronomesch Beobachtunge gemaach, déi beweisen, datt sech d'Universum
ausdehnt.

Vum 18. Joerhonnert un ass d'Thermodyanmik vum Boyle, vum Young a vu villen
aneren entwéckelt ginn. Am Joer 1733 huet den Bernoulli statistesch Argumenter
an der klassescher Mechanik benotzt fir doraus Resultater aus der Thermodynamik
ofzeleeden. Dat war d'Gebuertsstonn vun der statistescher Mechanik. Am Joer 1798
huet de Thompson bewisen, datt ee mechanesch Aarbecht kann an Hëtzt verwandelen,
an 1847 huet den Joule d'Konservatioun vun der Energie agefouert, an dës souwuel
a Form vun Hëtzt wéi och als mechanesch Energie. De Ludwig Boltzmann ass am 19.
Joerhonnert verantwortlech fir déi aktuell Form vun der statistescher Mechanik.

Am Joer 1895 huet de Wilhelm Röntgen d'Röntgen-Stralen entdeckt déi sech als
héichfrequent elektromagnéitesch Stralung erausgestallt hunn. D'Radioaktivitéit
ass 1896 vum Henri Becquerel entdeckt ginn, a méi am Detail vu Marie a Pierre
Curie an aneren erfuerscht ginn. Dat war den Ufank vum Gebitt vun der
Nuklearphysik.

Am Joer 1897 huet de Joseph J. Thompson den Elektron entdeckt, dat elementar
Partikel wat den elektresche Stroum a Stroumkreeser transportéiert. 1904 huet
hien den éischte Modell vum Atom proposéiert, deen haut als Plumpudding-Modell
bezeechent gëtt. (D'Existenz vum Atom ass schonn 1808 vum John Dalton
proposéiert ginn.)

Dës Entdeckungen hunn d'Iddi vum Atom als Grondbaustee vun der Matière, déi vill
Physiker vun där Zäit vertrueden hunn, ënnermauert, an hunn zu weiderer
Fuerschung un der Struktur vun den Atomer ugereegt.

Am Joer 1911 huet den Ernest Rutherford aus sengen Diffusiounsexperimenter
d'Existenz vun engem kompakten Atomkär hirgeleet, deen aus postiv geluedenen
Deeler, de Protonen, besteet. D'Neutronen, déi neutral Kärdeeler, sinn 1932 vum
James Chadwick entdeckt ginn. D'Relatioun tëscht Mass an Energie (Einstein,
1905) ass op eng spektakulär Aart a Weis während dem Zweete Weltkrich bewise
ginn, andeems intensiv Nuklearfuerschung op deenen zwou Säite bedriwe ginn ass,
mam Zil, eng Atombomm ze bauen. Déi däitsch Ustrengungen, ënner der Leedung vum
Heisenberg, hu keng Friichte gedroen, am Géigesaz zu den Allierten hirem
Manhattan Project. An de Vereenegte Staaten huet en Team, ënner der Leedung vum
Enrico Fermi, am Joer 1942 déi éischt vum Mënsch gemaachen nuklear
Kettereaktioun fäerdeg bruecht. 1945 ass dunn deen éischten nukleare Sprengstoff
um Trinity Site, an der Géigend vun Alamogordo am New Mexico, getest ginn.

1900 huet de Max Planck seng Erklärung vun der Stralung vun engem schwaarze
Kierper publizéiert. Seng Gläischungen hu postuléiert datt d'Radiatoren an der
Natur quantifiéiert sinn, wat sech als den Ufank vun enger neier Branche vun der
Physik, d'Quantephysik, erausgestallt huet. Zanter 1900 hunn de Planck, den
Einstein, den Niels Bohr an anerer, ugefaange Quantentheorien z'entwéckelen
andeems si diskret Energieniveaue benotzt hunn, an dat fir verschidden anormal
experimentell Resultater z'erklären. 1925 huet de Werner Heisenberg an 1926 den
Erwin Schrödinger an de Paul Dirac d'Quantemechanik formuléiert, déi déi
Quantentheorië vu vidrun erkläert huet. An der Quantemechanik ass d'Resultat vun
enger physikalescher Miessung fundamental probabel. D'Theorie beschreift
Berechnunge vun dëse Probabilitéiten, a beschreift mat groussem Erfolleg
d'Behuele vun der Matière bei klengem Moossstaf. An den 1920er Joren hunn den
Erwin Schrödinger, de Werner Heisenberg an de Max Born e konsistent Bild vum
chemesche Behuele vun der Matière, souwéi eng komplett Theorie vun der
elektronescher Struktur vun den Atomer, ginn, an dëst als Nieweprodukt vun der
Quantemechanik.

D'Quantesch Feldtheorie ass ausgeschafft gi fir d'Quantemechanik mat der
spezieller Relativitéitstheorie konsistent ze man. Si ass an de spéidere 1940er
Joren entstanen duerch Aarbechte vum Richard Feynman, Julian Schwinger,
Sin-Itiro Tomonaga a Freeman Dyson. Si hunn d'Theorie vun der quantescher
Elektrodynamik ausgeschafft, déi et mat Erfolleg fäerdeg bréngt, de Lamb shift
z'erklären. Quantesch Feldtheorie huet de Kader fir modern Partikelphysik gesat,
déi d'fundamental Kräften tëscht den elementare Partikelen erfuerscht.

Den Chen Ning Yang an den Tsung-Dao Lee hunn an den 1950er Joren eng onerwaarten
Asymetrie beim Verfall vu subatomare Partikelen entdeckt. De Yang an de Robert
Mills hunn eng nei Klass vu Jauge-Theorien erausgeschafft, déi de Kader
geliwwert hu fir nuklear Kräften ze verstoen. D'Theorie fir déi staark nuklear
Kraaft ass vum Murray Gell-Mann proposéiert ginn. D'elektroschwaach Kraaft,
d'Unifikatioun vun der schwaacher nuklearer Kraaft an dem Elektromagnetismus ass
vum Sheldon Lee Glashow, Abdus Salam a Steven Weinberg proposéiert ginn, an 1964
vum James Watson Cronin a vum Val Fitch konfiméiert ginn. Dës Endeckungen hunn
zum sougenannte Standard Modell an den 1970er Jore gefouert, deen all elementar
Partikel, déi bis haut observéiert gouf, beschreift.

D'Quantemechanik huet och d'theoretesch Handwierksgeschir geliwwert fir d'Physik
vun der condenséierter Matière, där hiert Haaptgebitt d'Physik vun der fester
Matière ass. Si beschäftegt sech mat den Eegenschafte vu festen an flëssege
Stoffer, wouzou Phenomener wéi Kristallstrukturen, Semikonduktivitéit a
Suprakonduktivitéit gehéieren. De Felix Bloch, deen am Joer 1928 eng
quantemechanesch Beschreiwung vun den Elektronen an engem Kristall ginn huet,
gehéiert zu de Pionéier vun der Physik vun der condenséierter Matière. Den
Transistor ass 1947 vun de Physiker John Bardeen, Walter Houser Brattain an
William Bradford Shockley an de Laboratoirë vu Bell Telephone entwéckelt ginn.

Déi zwéi grouss Themë vum 20. Joerhonnert, nämlech déi allgemeng
Relativitéitstheorie an d'Quantemechanik, sinn onkompatibel mateneen.
D'allgemeng Realtivitéit beschreift d'Universum um Moosstaaf vun de Planéiter,
de Solarsystemer an de Galaxien, während d'Quantemechanik um Moossstaf vun de
subatomare Partikele schafft. Des Erausfuerderung gëtt vun der Stringtheorie
ugeholl, déi d'Raumzäit net mat Hëllef vu Punkte beschreift, mä mat
eendimensionalen Objeten, de Stringen. Dës Stringen hunn d'Eegenschafte vu
konventionelle Lastiken (z. B. d'Spannung an d'Vibratioun). Dës Theorie gëtt
ganz hoffnungsräich Resultater, déi awer nach net konnte getest ginn. D'Sich no
experimentellen Iwwerpréiwe vun der Stringtheorie sinn nach am Gaang.

D'Vereent Natiounen hunn d'Joer 2005, genee 100 Joer no dem Einstein senger
Annus mirabilis, zum "Weltjoer vun der Physik" erkläert.

D'Fuerschung an der Physik geet am Moment[Wéini ?] op enger grousser Zuel vu
Fronte weider, a wäert dat och nach fir en eng laang Zäit maachen.

An der Physik vun der condenséierter Matière ass dee greissten ongeléiste
Problem zur Zäit d'Suprakonduktivitéit bei héijen Temperaturen. Grouss Efforten,
haaptsächlech vun experminteller Natur ginn dru gesat fir d'Spintronic a
quantesch Computeren z'entwéckelen.

An der Partikelphysik sinn déi éischt experminetell Hiweiser op eng Physik nom
Standardmodell ogedaucht. Ee vun den Haapthiwäiser ass, datt den Neutrinoen hir
Mass net gläich Null ass. Dës Experimenter schéngen de Problem vun de solaren
Neutrinoen, deen et schonn eng länger Zäit gëtt, geléist ze hunn. D'Physik vun
den Neutrinoë mat Mass ass am Moment e Gebitt mat intensiver Fuerschung, souwuel
um expermintelle wéi och um theoretesche Plang. An den nächste Jore wäerte
Partikelacceleratoren a Betrib geholl ginn, déi Energien am Beräich vum TeV
erreechen, a mat Hëllef vu welchen experimentell Physiker hoffen den Higgs Boson
an supersymetresch Partikelen ze fannen.

Theoretesch Versich fir d'Quantemechanik an d'allgemeng Relativiéit an der
quantescher Gravitatioun ze vereenegen, hunn nach keng Friichte gedroen, obwuel
si scho méi wéi en halleft Joerhonnert undaueren. Déi Kandidaten déi am Moment
am wahrscheinlechste schéngen, sinn d'M-Theorie, d'Superstringtheorie an
d'Schläife Quantegravitatioun.

Vill astronomesch a kosmologesch Problemer konnten och nach net befriddegend
erkläert ginn. Zu deene Problemer zielen d'Existenz vu kosmesche Strale mat
ultrahéijer Energie, d'Asymetrie vun de Baryonen, d'Beschleunegung vun der
Ausdehnung vum Universum an déi anormal Rotatioun vun de Galaxien.

Obwuel et grouss Fortschrëtter op de Gebidder vun der Physik vun den héijen
Energien, der Quantephysik an der astronomescher Physik gouf, ass den Oflaf vu
villen alldeegleche Phenomener nach ganz wéineg verstan. Sou zum Beispill
d'Komplexitéit, Chaos an Turbulenzen. Komplex Problemer, déi op den éischte
Bléck schénge wéi wa se duerch eng schlau Uwendung vun der Dynamik an der Statik
ze léise wieren, hunn nach ëmmer keng Léisung. Zum Beispill, d'Enstehung vun
engem Koup Sand, Wierbelen a fléissendem Waasser, d'Form vu Waasserdrëpsen,
d'Mechanisme vun der Uewerflächespannung, oder heterogen Kollektiounen, déi sech
selwer arrangéieren, wa se gerëselt ginn. Zanter den 1970er Joren hunn dës
komplex Problemer, aus verschiddene Grënn, eng grouss Opmierksamkeet kritt, mä
virun allem well et vun do u méiglech war, dës Problemer mat mathematesche
Methoden op Computeren op eng nei Aart a Weis ze modeleieren. D'interdisziplinär
Wichtegkeet vun der Léisung vun dëse komplexe Problemer ass méi grouss ginn, wéi
ee bei der Etüd vun der Turbulenz an der Aerodynamik, an der Beobachtung vum
Entstoe vu Motiver a biologesche Systemer gesäit. Am Joer 1932 hat den Horace
Lamb korrekt virausgesot:



https://lb.wikipedia.org/wiki/Masturbatioun

Masturbatioun (lat.) oder Onanie (Onanie gëtt op de bibleschen Onan
zréckgefouert (Gen 38, 8-10)) ginn als Begrëffer fir d'sexuell Eegebefridegung
bei Fra a Mann gebraucht, mä och, wann eng zweet Persoun d'Roll vum
Masturbéierenden iwwerhëlt oder bei der Stimuléierung hëlleft.

Bei der Masturbatioun gëtt dat baussenzegt Sexualorgan (de Vagin oder de Penis)
meeschtens manuell oder jee no Gusto och mat handelsübleche Géigestänn (Dildo,
Vakuumpompel an e sëllechen aner Artikelen) stimuléiert bis et zu der
Ejakulatioun, resp. dem Orgasmus kënnt.

D'Frae kënnen dat mat der Hand, engem oder e puer Fangere machen, andeems se
d'Schimtlëpsen a gläichzäiteg de Gäipmännche stimuléieren oder durch
Penetratioun vum Vagin mat engem oder puer Fangere den normale Geschlechtsakt
simuléieren. Bei der Penetratioun kënnen och déi schonn ernimmten an och aner
formgerecht Géigestänn benotzt ginn.

Bei der Masturbatioun spillen d'Phantasie an d'Visualiséirung vun erregenden
Zeenen a Biller eng grouss Roll. Eng Alternativ ass, sech selwer op fotografesch
oder gezeechent Stimulatiounsvirlagen oder beim Kucke vun engem eroteschen oder
pornographesche Film ze befridegen. An alle sexuellen Identitéitsgruppen ass déi
puerweis gemeinsam oder géigesäiteg Masturbatioun eng beléifte Praxis, well sech
beim Beobachte vum Partner d'Stimulatioun erhéicht an eng gewësse Verbonnenheet
entsteet. Des Weidere gëtt d'manuell Stimulatioun och als Virspill fir de Koitus
ugewennt. Bei der eegener an der gemeinsamer/géigesäiteger Befridegung spillt
d'Stimulatioun vun de sougenannten erogenen Zonen och eng Roll, ënner aneren
d'Brëscht vun der Fra, d'Säitepartie vum Kierper, dem Mann seng Hoden, den
Hënner, d'Zon tëscht de Been, d'Féiss (besonnesch bei Fetischisten) an den Anus.
Bei enkem Kierperkontakt kann d'Kësse mat abezu ginn.

Als Masturbatioun kann och d'géigesäiteg oder d'eesäiteg oral Befridegung
(Fellatio) ugesi ginn. Hei iwwerhuelen de Mond (Lëpsen) an d'Zong d'Aarbecht vun
den Hänn an de Fangeren. Zousätzlech kënnen d'Hänn bei der Stimulatioun agesat
ginn.

D'Masturbatioun u sech ass - am Géigesaz zu villen iwwerliwwerte Meenungen -
weder onnatierlech nach ongesond. "Warnungen", déi d´Elteren hire Kanner fréier
(hoffentlech net méi haut) un d'Häerz geluecht hunn, wéi déi, datt ee blann géif
ginn, wann een ze vill géif wichsen, oder datt ee sech domat d'Kraaft aus dem
Gehir zéie géif asw., sinn op Angscht zréck ze féieren, déi d'Elteren an deenen
hir Elteren duerch e Mangel un Opklärung, duerch eng schäinhelleg Moral a eng
geziilten Desinformatioun ë. a. duerch de Klerus agebläut kruten. Sou Warnungen,
wa se mat Autoritéit an ëmmer erëm widderholl ginn, kënne vun de Kanner och
gegleeft ginn an herno, beim Sex, séilesch a sexuell Konsequenzen no sech zéien.

An der Kandszäit (e klenge Prozentsaz masturbéiert schonn am Kandsalter) ass
d'Masturbatioun e Bestanddeel vun der narzisstescher Phas an an der Pubertéit
(wou déi meescht Jongen domat ufänken) d'Erfarung vun dem éischte bewosste
sexuelle Genoss. D'Meedercher fänke statistesch gesinn e besse méi spéit u wéi
d'Jongen, mä dat ass keng Regel. Nom éischten, bewossten (an erwënschte)
sexuelle Kontakt mat engem Partner verléiert d'Masturbatioun e bëssen u Kredit,
bis se als gemeinsamt Libesspill an enger Koppel (oder eleng) erëm nei entdeckt
gëtt.

Gesondheetlech gëllt och, datt duerch eng méi oder manner regelméisseg, mä
kengesfalls exzessiv Masturbatioun (verbonne mat engem méi oder manner gesonde
Liewenswandel), déi allgemeng interaktiv sexuell Aktiounsfäegkeet,
d'Fruchtbarkeet an d'Libido méi laang, ënner Ëmstänn bis an den héijen Alter
erhale bleiwen. Ausserdeem verhënnert, resp. verzögert d'Masturbatioun (bei
feelendem Geschlechtsverkéier) de Prostatakriibs.

D'Masturbatioun ass zwar an der Bibel direkt keen Thema. De Begrëff Onanie gëtt
allerdéngs op de bibleschen Onan zréckgefouert (Gen 38, 8-10 EU), obschonn hien
net wéinst Masturbatioun vum Härgott bestrooft gouf, mä well hien dat jiddescht
Gesetz vum Levirat (d'Flicht d'Wittfra vun engem verstuerwene Brudder ze
bestueden a fir Kanner ze suergen, déi si am Alter versuergen) net agehalen
huet.

Am Juddentum gëtt d'Masturbatioun ofgeleent, well et net richteg ass, "notzlos
de Som ze verbëtzen" .

All chrëschtlech Kierchen vertrieden d'Moralusiicht, dat^t d'Sexualitéit an
d'Bestietnes gehéiert. Fir d'Kathoulesch Kierch erfëllt d'Masturbatioun awer dës
Uspréch net a gëtt dofir als "schwéier uerdnungwiddreg Handlung" bezeechent.

Am Islam gëtt d'Masturbatioun och als Sënd verstan. Als Beleeg ginn d'Suren 23,
5-7 a 24, 33 genannt. Aus muslimescher Siicht hëlleft d'Faaschten dogéint.



https://lb.wikipedia.org/wiki/L%C3%ABtzebuerger_F%C3%A4ndel

De Lëtzebuerger Fändel besteet aus dräi horizontale Sträifen an de Faarwe rout,
wäiss a blo an ass a senger haiteger Form am Joer 1972 agefouert ginn. En ass
bal mam hollännesche Fändel identesch, ausser datt d'Verhältnes Längt/Breet en
anert ass an déi blo Faarf méi hell ass.

D'Faarwe vum lëtzebuergesche Fändel si méiglecherweis fir d'éischt während der
belscher Revolutioun (1830/39) opgedaucht. Si se vum Wope vum Heinrich V., Jong
vun der Gräfin Ermesinde a vun hirem zweete Mann, aus dem Haus Limburg,
iwwerholl ginn: zum roude Léif op engem selwerege Feld (=> wäiss Faarf) sinn
nach blo Sträifen dobäi komm, fir ze weisen, datt den Heinrich V. net den
Eelsten am Haus Limburg war. Déi horizontal dräifaarweg Andeelung ass den 12.
Juni 1845 festgehale ginn.

Et huet bis den 23. Juni 1972 gedauert, ier d'Gesetz iwwer de lëtzebuergesche
Fändel agefouert gouf. Doranner goufen och de Fändel/Schëld fir Schëffer a
Fliger preziséiert.

De Wope vu Lëtzebuerg ass eng Adaptatioun vum Wope vum Herzogtum vu Limburg.
Dësen hat aus engem wäisse/sëlwer Schëld an engem roude Léiw bestanen. Den
Heinrich V. vu Lëtzebuerg, Jong vum Walram III. vu Limburg, huet dësen dann, fir
e vu sengem Papp a sengem Hallef-Brudder hiren z'ënnerscheeden, verännert
andeems e wahrscheinlech d'Faarwe vum Banner (giel a rout Sträifen) vun den ale
Grofe vu Lëtzebuerg ëmgeännert a mat dem roude Léiw kombinéiert huet.

De roude Léiw ass zanter 1972 den offizielle Fändel (Pavillon) fir all Schëffer
(ob se op engem Floss, Kanal oder um Mier fueren) a Fliger, déi zu Lëtzebuerg
ugemellt sinn. En ass direkt ofgeleet vum Wope vun der groussherzoglecher
Famill. De Roude Léiw um Wope vun der Stad Lëtzebuerg gesäit e bëssen anescht
aus, deen huet kee gespléckte Schwanz an och keng gëlle Krallen an Zong.

De 5. Oktober 2006 huet den Deputéierte Michel Wolter eng Gesetzpropositioun an
der Chamber agereecht fir den aktuellen Nationalfändel (rout-wäiss-blo) duerch
de Pavillon Maritime (Roude Léiw) z'ersetzen. En argumentéiert, datt den
aktuelle Fändel regelméisseg mat dem hollännesche Fändel verwiesselt géif an
datt de Roude Léiw anerersäits méi populär, méi ästetesch an historesch méi
bedeitend wier. Vill national Politiker (dorënner Leit un der Spëtzt vum Wolter
senger eegener Partei CSV) a Perséinlechkeeten hu sech an der Press verwonnert
gewisen, wat d'Noutwennegkeet an den Zäitpunkt vun dëser Ännerung ugeet. Déi
eenzeg politesch Partei, déi sech fir dës Initiativ ausgesprach huet, war d'ADR.

De 24. Oktober huet eng privat Initiativ mam Numm Initiativ Roude Léiw op enger
Pressekonferenz erkläert, dem Michel Wolter säi Projet op enger net-politescher
Basis z'ënnerstetzen. Hir éischt Aktioune sollten d'Verdeele vu
Roude-Léiw-Autocollante sinn, an dat op eng Petitioun an enger Internet-Ëmfro
hin.

Zanterhier goufen eng Zuel Parodië vun dëser Initiativ mat méi oder manner
Erfolleg kreéiert, zum Beispill d'Initiativ Schwaarzt Rëndvéi.

Méi seriös gemengt war d'Initiativ Roud-Waiss-Blo déi fir den Erhalt vun der
Trikolor agetrueden ass.

Den 12. Februar 2007 huet d'Initiativ Roude Léiw dem Chamberpresident Lucien
Weiler hir Petitiounslëscht mat 26.600 Ënnerschrëften iwwerreecht, déi zanter
dem 23. Oktober 2006 iwwer Internet oder Lëschten am ganze Land gesammelt
goufen.

Et koum schlussendlech zu engem Gesetzprojet, deen déi zwéi Fändelen als
Nationalfändel virgeséich, deen awer vum Staatsrot staark kritiséiert gouf.
Zanterhier ass et roueg ginn ëm de Projet, wéi och ëm déi ganz Initiativ. De
Michel Wolter ass zanter dem 15. Abrëll 2009 Administrateur vun der
"net-politescher" Initiativ Roude Léiw a "sicht no roude Léiwen an der ganzer
Welt" .

Duerch d'groussherzoglecht Reglement vum 15. Februar 1982 ass eng Kokard fir
d'Militäraviatioun festgeluecht ginn.

D'AWACS Loftopklärer vun der NATO, déi zu Lëtzebuerg immatrikuléiert sinn droen
dës Kokard.



https://lb.wikipedia.org/wiki/Creative_Commons

Creative Commons (de: „schöpferisches Gemeingut, Allmende“) ass eng
Gesellschaft, déi am Internet verschidde Standardlizenzkontrakter
verëffentlecht, fir mat Hëllef vun hiren Auteuren an hire Wierker, wéi z. B.
Texter, Biller, Musek ... asw., der Ëffentlechkeet d'Rechter fir se ze benotze
kënne ze ginn.

Aktuell (Versioun 3.0) gëtt et 6 Lizenzméiglechkeeten, déi ee sech mat de
Rechtermoduler selwer zesummebastele kann. Zanter der Versioun 2.0 gëtt
d'Méiglechkeet "Domaine public" net méi ugebueden, sou datt d'Basisversioun "CC
BY" ass, a jee no Bedarf weider Moduler derbäigesat gi fir sech eng Lizenz nom
perséinleche Bedarf op d'Mooss zesummenzesetzen.

Beispill: D'Texter vun der Wikipedia sinn ënner der CC BY-SA Lizenz
verëffentlecht. Dat heescht also, datt bei d'Basisversioun CC BY nach de Modul
SA koum, an d'Texter vu jiddwerengem gebraucht a reproduzéiert gi kënnen, och a
verännerter Form, ënner de Konditiounen (1) datt d'Auteuren déi zum Artikel
bäigedroen hu genannt ginn (ze gesinn ënner dem Reider "Versioune weisen"), an
(2) datt d'Lizenz déiselwecht bleiwe muss an och mat "CC-by-sa/3.0" ugi gëtt.
Fir e Wikipedia-Artikel richteg ze zitéiere klappt een am beschte lénks
d'Geschirkëscht op a klickt do op "Dës Säit zitéieren".

D'Adaptatioun vun der Creative Commons Lizenz un d'lëtzebuergesch Jurisdictioun
ass vun der Luxcommons a.s.b.l. de 15. Oktober 2007 lancéiert ginn . Apaart um
Projet ass datt déi lëtzebuergesch Lizenz direkt an der Versioun 3.0 erauskoum.



https://lb.wikipedia.org/wiki/YouTube

YouTube ass en Internet-Videoportal, dat de 15. Februar 2005 vun den dräi
fréiere PayPal-Mataarbechter Chad Hurley, Steve Chen an Jawed Karim gegrënnt
gouf. D'Benotzer kënne gratis Video-Clipe kucken an eroplueden.

De 17. Mee 2010 huet YouTube vu méi wéi zwou Milliarden Opriff pro Tag geschwat.
Dat wieren an den USA e Maartundeel vun engen 73 Prozent bei de Videoportalen
(Stand Mäerz 2008). No Berechnunge vun der US-Entreprise Ellacoya Networks ass
YouTube verantwortlech fir 10 Prozent vum gesamten Internet-Dateverkéier a fir
20 Prozent vum HTTP-Transfert.

Den 9. Oktober 2006 gouf YouTube vu Google fir ëmgerechent 1,31 Milliarden Euro
(an Aktien) kaaft. De Betrib mat 67 Mataarbechter – dorënner d'Grënner Chad
Hurley a Steve Chen – soll d'Geschäfter uganks nach onofhängeg weiderféieren. De
Sëtz ass zu San Bruno, Kalifornien.

D'Videoe gi bei der Konvertéierung an d'Flash-Video-Format (320×240 Pixel) bzw.
d'H.264-Format (352×244 Pixel) eriwwergeholl. D'Skaléierung eliminéiert
eventuell Qualitéitsverloschter, déi duerch eng verloschträich
Formatkonvertéierung entstoe kënnen.

Dacks gouf déi schlecht Qualitéit vun de Filmer kritiséiert. Mëttlerweil ass et
awer och bei verschiddene Videoe méiglech, fir op eng méi héich Audio- a
Bildqualitéit (HQ) ëmzeschalten. Ausgewielt Videoe ginn och nach am HD-Format
(720p oder 1080p) ugebueden, dëst zanter Dezember 2008 respektiv November 2009.

D'Clippen däerfen eng Gréisst vun 2 GB an eng Längt vun zéng Minutten an
néngafofzeg Sekonnen net depasséieren. Mat engem Director-Kont war et méiglech,
méi laang Videoen ze publizéieren, mä dës Regelung gouf mëttlerweil nees
opgehuewen. Nëmmen nach Al-Director-Konten a Premium-Partner kënne méi laang
Videoen eroplueden.

Op Englesch bezeechent ee mat "Tube" (eigentlech: Rouer) e Fernseh, ofgeleet vun
den traditionell dra gebrauchte "cathode ray tubes". Den Numm "YouTube" als
Ganzt léisst sech op Lëtzebuergesch mat "Du sents" erëmginn.



https://lb.wikipedia.org/wiki/Waasser

Waasser (H2O) ass eng chemesch Verbindung aus den Elementer Sauerstoff (O) a
Waasserstoff (H). D'Bezeechnung Waasser gëtt besonnesch fir de flëssegen
Aggregatzoustand gebraucht. Am festen, also gefruerenen Zoustand, gëtt et Äis
genannt, am gasfërmegen Zoustand Waasserdamp.

Grouss Deeler vun der Äerduewerfläch si mat Waasser bedeckt, woubäi dëst
besonnesch op der Südhallefkugel de Fall ass a sech ganz extrem un der
Waasserhallefkugel weist. D'Versuergung vun der Weltbevëlkerung mat hygienesch
an toxikologesch onbedenklechem Drénkwaasser, grad wéi mat genuch Notzwaasser,
ass eng vun de gréissten Erausfuerderungen un d'Mënschheet an den nächste
Joerzéngten.

D'Waasservirkommen op der Äerd ass ongeféier 1 386 Millioune km3, wouvun eleng
1 338 Millioune km3 (96,5 %) op d'Salzwaasser vun de Weltmieren entfalen. Nëmmen
48 Millioune km3 (3,5 %) vum ierdesche Waasser si Séisswaasser. Dat mat
24,4 Millioune km3 (1,77 %) meeschte Séisswaasser ass als Äis un de Polen,
Gletscheren an am Permafrostbuedem gebonnen a kann also net benotzt ginn. E
weidere wichtegen Undeel mécht d'Grondwaasser mat 23,4 Millioune km3 aus.
D'Waasser vun de fléissende Gewässer an de Banneséien (190 000 km3), vun der
Atmosphär (13 000 km3), dem Buedem (16 500 km3) an de Liewewiesen (1 100 km3)
ass am Verglach dozou zimlech onbedeitend. Dobäi steet nëmmen e klengen Deel vum
Séisswaasser als Drénkwaasser zur Verfügung. Am Ganze sinn 98,233 % vum Waasser
flësseg, 1,766 % fest an 0,001 % gasfërmeg. A sengen ënnerschiddleche Formen
huet d'Waasser dobäi spezifesch Verweilzäiten an et zirkuléiert an engem Stéck
am globale Waasserkreeslaf.

Dës Undeeler kann een awer nëmmen op ongeféier bestëmmen a si verännere sech och
staark am Laf vun der Klimageschicht, woubäi een dovun ausgeet, datt duerch
d'Global Erwiermung den Undeel vum Waasserdamp an d'Luucht goe wäert.

D'Origine vum Waasser op der Äerd, a virun allem d'Fro, firwat et op der Äerd
däitlech méi Waasser gëtt wéi op anere Planéiten déi der Äerd gläichen, ass bis
haut net wierklech erkläert. En Deel vum Waasser däerft duerch d'Ausgase vum
Magma entstane sinn, kënnt also am Endeffekt aus dem Banneschte vun der Äerd. Ob
domat awer d'Mass vum Waasser erkläert ka ginn ass d'Fro. Weider grouss Undeeler
kënnen awer och duerch Aschléi vu Koméiten, transneptuneschen Objeten oder
waasserräichen Asteroiden (Protoplanéiten) aus dem baussenzege Beräich vun der
Haaptasteroideceinture op d'Äerd komm sinn. Miessunge vum Isotopeverhältnes vum
Deuterium zum Protium (D/H-Verhältnes) deit dobäi awer éischter op Asteroiden
hin, well a Waasseraschlëss a Chondritten ähnlech Verhältnesser fonnt goufe wéi
am ozeanesche Waasser, wougéint d'Miessunge vun deem Isotopeverhältnes a
Koméiten an an transneptuneschen Objeten nëmme schlecht mat ierdeschem Waasser
iwwerenee klappen.

Baussent der Äerd gëtt et och Waasser zwar a gigantesche Quantitéiten, mä dofir
awer nëmmen "dënn verdeelt": entweder als Äis op aneren Himmelskierperen oder
als Waasserdamp. Als Äis gouf Waasser a Koméiten ("knaschteg Schnéibäll"), um
Mars an op e puer Mounde vun den baussenzege Planéiten nogewisen. Eleng schonn
d'Réng vum Saturn enthalen ongeféier 20-30 % sou vill Waasser wéi et ës op der
Äerd gëtt. Vill Hiweiser deiten drophin, datt de Mars an der Fréizäit vu senger
Entwécklung oppe Waasserflächen hat. Zu de Mounden zielen d'Jupitermounden
Europa, Ganymed a Kallisto, all d'Mounde vum Saturn a vum Uranus, d'Mounde vum
Neptun (ënner anerem den Triton (de gréisste Mound vum Neptun), an de Charon,
deen eenzege bekannte Mound vum Pluto. Hiweiser op Äis a Meteorittekrateren an
der Ëmgéigend vun de Pole gëtt et souguer beim Merkur, deem Planéit, deen am
nooste bei der Sonn ass. Et ass och méiglech, datt um Mound, um Fong vun déiwe
Krateren an de Polregiounen, Äis als Relikt vun Aschléi vu Koméiten iwwerlieft
huet. Wann dat sech géif als wouer erweisen, da wier dat Äis eng wichteg
Waasser- a Sauerstoffquell fir spéider Basen um Mound, mä bis elo sinn dat nëmme
Spekulatiounen.

De festen Zoustand vum Waasser ass d'Äis, de gasfërmegen de Waasserdamp. A wéi
enger Phase d'Waasser ass hänkt vum Drock P a vun der Temperatur T of. Bei enger
ganz bestëmmter Konditioun vu P an T kéint d'Waasser gläichzäiteg ënner deenen
dräi Forme "fest", "flësseg" a "gasfërmeg" vir; dëse sougenannten Tripelpunkt
vum Waasser kënnt vir wann:

D'Eenheet vun der Temperatur, fréier Grad Celsius, haut Kelvin, gëtt mat Hëllef
vum Tripelpunkt vum Waasser definéiert.

D'Vitesse vum Schall am Waasser ass 1 500 m/s ënner normale Konditioune vun
Drock an Temperatur.

D'Mass vun 1 cm³ Waasser bei 4 °C ass 1 g. Doraus ergëtt sech ënner normale
Konditiounen eng Waassermass vun 1 000 kg/m³, eng Tonn pro Kubikmeter oder ee
Kilogramm pro Liter.

D'spezifesch Wäermt vum Waasser ass 4186 J/(kg·K) ënner normale Konditioune vun
Drock an Temperatur. An alen Eenheetssystemer gouf d'Waasser benotzt fir
d'Wäermt ze definéieren: eng Kalorie (respektiv eng Frigorie) war déi Wäermt,
déi huet missen zougefouert (respektiv ofgefouert) ginn fir d'Temperatur vun
engem Gramm Waasser ëm 1 Grad Celsius erop, respektiv erof ze setzen; dat
entsprécht 4,185 Joule.

Wéi all chemesch Verbindung aus zwee Netmetaller, besteet och Waasser aus
Moleküllen. Well d'Waassermoleküll - wéi de folgenden Artikeltext weist - polar
ass, en Dipol, huet Waasser besonnesch Eegenschaften:

Déi Stoffeegeschafte ginn duerch d'Struktur vum Waassermoleküll erkläert: et ass
gewénkelt, polar an et ka Waasserstoffbrécke bilden.

D'Moleküll vum Waasser besteet aus zwee Waasserstoffatomer an engem
Sauerstoffatom. Geometresch ass d'Waassermoleküll gewénkelt, sou datt déi zwee
Waasserstoffatomer an déi zwee Elektronepueren an d'Ecke vun engem geduechten
Tetraeder geriicht sinn. De Wénkel, deen déi zwou O-H-Bindungen bilden, ass
104,45°. Doduerch, datt déi fräi Elektronepuere méi Plaz brauchen, divergéiert e
vum idealen Tetraederwenkel (~109,47°). D'Längt vun den O-H-Bindungen ass
jeeweils 95,84 Picometer.

De Sauerstoff huet op der Pauling-Skala mat 3,5 eng méi héich
Elektronegativitéit wéi de Waasserstoff mat 2,1. D'Waassermoleküll huet doduerch
zimlech däitlech Partialladungen. A Kombinatioun mat der dräieckeger Geometrie
kënnt et op der Säit vum Sauerstoff zu enger negativer an op der Säit vun den
zwee Waasserstoffatomer zu enger positiver Polaritéit. Dëst bewierkt en
Dipolmoment, deen an der Gasphase 1,84 Debye ass.

Waassermoleküllen hunn duerch Waasserstoffbrécke Wiesselwierkunge mateneen an
hunn doduerch och ausgeprägten tëschemolekular Unzéiungskräften. Dobäi handelt
et sech awer net ëm bestänneg a fest Verkettungen. De Verband vun deene
Waassermoleküllen déi sech iwwer Waasserstoffbrécke verkette besteet nëmme
Brochdeeler vu Sekonnen, duerno léise sech déi eenzel Moleküller erëm aus dem
Verband a verkette sech grad sou séier op eneits. Dëst widderhelt sech an engem
Stéck a féiert zur Bildung vun engem variable Cluster. Heiduerch kënnt et zu
wichtegen Eegenschafte wéi der Dichtanomalie.

No der Isotopenzesummesetzung vum Waassermoleküll ënnerscheet een: schwéiert
Waasser, hallefschwéiert Waasser an iwwerschwéiert Waasser. D'Molarmasse sinn
ongeféier 18 g/mol (H2O), 19 g/mol (HDO), 20 g/mol (D2O, HTO), 21 g/mol (DTO) an
22 g/mol (T2O).

Déi Waasservirkommen déi fir d'Drénkwaasserversuergung benotzt kënne ginn, kann
en ënnerscheeden an Nidderschlagswaasser, Uewerflächewaasser vu Flëss, Séien,
Stauséien, Grondwaasser, Mineralwaasser a Quellwaasser. A Mëtteleuropa gëtt et
eng zouverlässeg Waasserversuergung, déi gréisstendeels käschtendeckend an
héichwäerteg ass, meeschtens duerch ëffentlech Ubidder. Gewéinlech kënnt
d'Leitungswaasser aus der noer Regioun, fir déi de kommunale Versuerger och
ökologesch Responsabilitéit iwwerhëlt. De weltwäite Waassermaart huet allerdéngs
eng Croissance wéi kaum eng aner Branche. Dofir hu privat Ubidder e groussen
Interessi dru fir Waasser als Handelswuer ze definéiere fir dëse Maart
z'iwwerhuelen.

Och wann dat normaalt Drénkwaasser net direkt eng Handelswuer ass, sou gëtt dach
vu munnechen Organisatiounen argumentéiert, datt duerch d'Globaliséierung et och
zu engem indirekte Waasserexport, virun allem vun de Länner vun der Drëtter
Welt, kënnt. Dat heescht zum Beispill datt fir den Ubau vu Banannen 1.000 l/m²
Buedem noutwenneg sinn. Duerch Produktiounssteigerungen, déi fir den Export
bestëmmt sinn, feelt dat Waasser dann der Bevëlkerung vum Land. (Quell:
Wuppertaler Institut)

Waasser verschwënnt net einfach. "Verbrauch" ass de Verloscht vun der
technescher (Verdonstung) an ökologeschem Gebrauch vum Waasser duerch
onerwënschten oder schiedlech Stoffer. De Waasserverbrauch ass also dat fir de
mënschleche Verbrauch benéidegt Waasser. Dëst ëmfaasst den direkte mënschleche
Genoss (Drénkwaasser) grad sou wéi déi Quantitéit, déi fir dat alldeeglecht
Liewen (wäschen, kachen, asw.), fir d'Landwirtschaft, den Handel an d'Industrie
(kuckt och bei Notzwaasser) gebraucht gëtt. De Waasserverbrauch ass dofir och
net nëmmen eng Mooss fir d'Nofro vum Waasser, mä och fir d'Entsuergung
(Kanalisatioun, Kläranlag).

De Waasserbedarf an Däitschland zum Beispill war 1991 47,9 Milliarden m3, wouvun
eleng 29 Milliarden m3 als Killwaasser fir Kraftwierker gebraucht goufen. Ronn
11 Milliarden m3 goufen direkt vun der Industrie benotzt, 1,6 Milliarden m3 vun
der Landwirtschaft. Nëmme 6,5 Milliarden m3 goufe fir Drénkwaasser benotzt. Den
duerchschnëttleche Waasserverbrauch ass ongeféier 130 Liter pro Awunner an Dag
(dovun ongeféier 1 Liter fir ze Drénken (nieft Cola, Béier an anerem Gedrénks
déi jo och Waasser enthalen).

D'Versuergung vun der Mënschheet mat properem Waasser stellt d'Mënschen net
nëmmen an den Entwécklungslänner virun e grousse logistesche Problem. Nëmmen
0,3 % vun de weltwäite Waasserreserve kënnen als Drénkwaasser benotzt ginn, dat
sinn 3,6 Millioune km3 vun insgesamt ongeféier 1,38 Milliarde km3.

Fir der Waasserknappheet an nidderschlagsaarme Länner ze begéine gouf et schonn
déi verrecktsten Iddien. Sou gouf zum Beispill scho virgeschloen e risegen
Äisbierg mat Schlepper iwwer d'Mier ze zéien: dee géif ënnerwee nëmmen zum Deel
schmëlzen, a vun deem Äisbierg dee lues a lues entdeet kéint een dann
Drénkwaasser opfänken.

Wéinst senger grousser Bedeitung gouf d'Waasser scho bei de fréiste Philosophen
zu de véier Urelementer gezielt. Den Thales vu Milet huet am Waasser souguer den
Urstoff vun allem wat ass gesinn.

D'Waasser ass an der vum Empedokles ageféiert an da virun allem vum Aristoteles
vertruede Véier-Elemente-Léier nieft Feier, Loft an Äerd en Element.

Grad sou kënnt d'Waasser an der taoistescher Fënnef-Elemente-Léier vir (nieft
Holz, Feier, Äerd a Metall). D'Bezeechnung Element ass hei awer net ganz
richteg, well et sech em verschidde Wandlungsaspekter vun engem zyklesche
Prozess handelt.

Am antike Griicheland gouf dem Element Waasser den Ikosaeder als ee vun de
fënnef Platonesche Kierper zougeuerdent.

An de Reliounen huet d'Waasser dacks en héije Stellewäert. Dacks gëtt déi
rengegend Kraaft vum Waasser beschwuer, zum Beispill bei de Moslemen ënner der
Form vum rituelle Wäsche vun de Féiss ier een an eng Moschee erageet, oder am
Glawe vun den Hindu beim rituelle Bueden am Ganges. Am Juddentum huet sou gutt
wéi all Gemeng eng Mikwe, e Ritualbad.

Déi chrëschtlech Daf gouf bis an de spéide Mëttelalter duerch Ënnerdauchen oder
Iwwerschëdde mat Waasser als Ganzkierperdaf vollzunn; am Weste geschitt se haut
meeschtens nach just duerch Besprenge mat Waasser. D'Daf bedeit d'Hinwendung zu
Christus an d'Opnam an d'Kierch. Si steet och symbolesch fir d'Stierwen
(Ënnerdauchen) an d'Operstoen (Ukommen um Uwänner vum neie Liewen). An der
kathoulescher an an der orthodoxer Kierch spillt d'Wäiwaasser eng besonnesch
Roll. Virun allem déi rengegend Kraaft vum Waasser war ëmmer nees e Grond fir
iwwer d'Bedeitung vum Waasser fir d'Liewen an och fir e Liewen nom Doud
nozedenken.



https://lb.wikipedia.org/wiki/Surveyor-Programm

De Surveyor (englesch fir ë. a. Geometer) ass den Numm vun enger Serie vun
US-amerikanesche Raumsonde vun der NASA, déi tëscht 1966 an 1968 um Äerdmound
gelant sinn.

De Surveyor-Programm gouf als Nofolger vun de Ranger-Moundsonden opgebaut. Säin
Zil war d'Anübe vu mëlle Landungen op der Mounduewerfläch, e ganz wichtegen
Aspekt bei der Virbereedung vun der bemannter Moundlandung. Geneesou gouf
d'Méiglechkeet fir , Kurskorrektiounen ze maachen, an d'Uewerfläch vum Mound
ë. a. mat Schëppen ënnersicht, fir d'Déckt vun der méiglecher Stëbsschicht
bestëmmen ze kënnen. D'Landeplaze goufen no méiglechen Apollo-Landeplazen, awer
och no geologeschen Aspekter erausgesicht. Fir d'Opprallkräfte bei der Landung
moossen ze kënnen, goufen Deenmoosssträifen agesat, ouni virdrun ze wëssen, wéi
sech de Vakuum op d'Moossresultat auswierke géif. De Programm hat 580 Milliounen
US-Dollar kascht.

D'Surveyor-Sonde goufe vun der Hughes Aircraft Company gebaut a mat
Atlas-Centaur-Rakéite vum Launch Complex 36 um Kennedy Space Center gestart.
Jiddwer Sond huet ongeféier 1.000 kg gewien a war mat Héichleeschtungskameraen
an en etlechen Detekteren an Instrumenter ausgerëscht.

De Surveyor-Programm war ganz erfollegräich mat fënnef Moundlandungen
(Erfollegquot: 71 %). D'Sonden haten de Moundbuedem analyséiert, haten
d'Uewerfläch fotograféiert an haten domat déi bemannt Moundlandunge preparéiert.
Am Mäerz 2010 hat d'Moundsond Lunar Reconnaissance Orbiter ë. a. Fotoe vun der
Surveyor 5 op d'Äerd geschéckt.



https://lb.wikipedia.org/wiki/Sonn

D'Sonn, op Latäin Sol, ass de Stär am Zentrum vun eisem Planéitesystem, dat mir
Sonnesystem nennen.

Eis Sonn ass fir d'Liewen op der Äerd vu fundamentaler Bedeitung. Vill wichteg
Prozesser op der Äerduewerfläch, wéi d'Klima an d'Liewe selwer, ginn duerch
d'Stralungsenergie vun der Sonn ugedriwwen. Si stamen ongeféier 99,98 % vum
ganzen Energiebäitrag zum Äerdklima vun der Sonn – de butzege Rescht gëtt aus
geothermalen Hëtztquelle gespeist. Och d'Gezäite ginn zu engem Drëttel op
d'Gravitatioun vun der Sonn zréck.

D'Sonn ass de mächtegsten Himmelskierper an eisem Planéitesystem, zu deem senger
Gesamtmass si mat engem Undeel vun 99,9 % bäidréit. Den Duerchmiesser huet
ongeféier 1,39 Millioune km (109-mol den Äerdduerchmiesser), wat knapps ënner
der geschater Moyenne vun alle Stäre läit.

Hiren duerchschnëttlechen Ofstand vun der Äerd ass ongeféier 150 Millioune
Kilometer. D'Äerd kënnt bei hirem Perihel-Transit ëm den 3. Januar (2.–4.
Januar) bei 147,099 Mio. km am nooste bei d'Sonn, déi gréisst Distanz huet si
bei hirem Aphel-Transit ëm de 5. Juli (3.–6. Juli) bei 152,096 Mio. km.

Duerch hir Uewerflächentemperatur vu 5.778 K fält d'Sonn an d'Spektralklass G2
an huet d'Liichtkraaftklass V. De G2V Stär ass dofir en duerchschnëttlechen,
„Zwergstär“ dee giel liicht an deen an der ronn 10 Milliarde Joer laanger
Haaptphas vu senger Entwécklung ass. Eis Sonn gehéiert am
Hertzsprung-Russell-Diagramm zu der Haaptrei an hiren Alter gëtt op ronn 4,57
Milliarde Joer geschat.

Eis Sonn rotéiert a ronn véier Wochen ëm hir eegen Achs. Dës Rotatioun dauert um
Equator 25,4 Deeg, a mëttlere Breeden 27 bis 28 Deeg an no bei de Polen 36 Deeg.
Dësen Ënnerscheed an der Dauer vun engem Sonnendag gëtt als differenziell
Rotatioun bezeechent an ass zanter laangem duerch Gas- an Hydrodynamik
erklärbar. Ufanks vun den 1990er ass erkannt ginn, datt d'Sonn ënner der
Konvektiounszon gläichfërmeg mat enger Period vu knapps 27 Deeg rotéiert. Den
Iwwerganksberäich, d'Tachoclinn, ass duerch ee staarke radiale Gradient vun der
differenzieller Rotatioun gekennzeechent. En ass op wéineg Prozenter vum
Sonneradius begrenzt a fält ongeféier mat dem ënneschten Enn vun der
Konvektiounszon zesummen. De Verlaf vun der differenzieller Rotatioun an der
Konvektiounszon souwéi d'Lag an d'Déckt vun der Tachoclinn sinn theoretesch nach
net verstanen.

D'Sonnemass ass ongeféier dat Duebelt vun der geschater Duerchschnëttsmass vun
engem Stär aus der Mëllechstrooss. Wann een nëmmen d'Stäre mat
Waasserstoffbrennen zielt (also déi „Brong Zwergen“ ausschléisst), da läit hir
Mass am Duerchschnëtt. Hir Mass setzt sech zu 73,5 % aus Waasserstoff an zu 25 %
aus Helium zesummen. De Rescht vun der Sonnemass besteet aus verschiddene
schwéieren Elementer bis aschléissend Eisen.

Déi ganz fräi Energie staamt aus dem Kär an der Mëtt vun der Sonn. Dëse Kär huet
eng Gréisst vum Zentrum bis zu ongeféier engem Véirel vum Radius vun der
visueller Sonnenuewerfläch. Obwuel de Kär nëmmen 1,6 % vum Sonnenvolumen
ausmécht, sinn do ronn 50 % vun der Sonnemass konzentréiert. Bei enger
Temperatur vu ronn 15,6 Millioune K huet d'Matière do d'Form vu Plasma.

Ronderëm de Kär läit déi sougenannt „Stralungszon“, déi ongeféier 70 % vum
Sonneradius ausmécht. Am Vakuum vum Weltraum bewege sech d'Gammaphotone mat
Liichtvitess duerch de Raum. Am Zentrum vun der Sonn ass eng héich Dicht, sou
datt d'Photonen ëmmer nees mat den Deelercher vum Plasma zesummestoussen, dobäi
absorbéiert an nees ofgestraalt ginn. Si bewege sech op enger zoufälleger Bunn
an diffundéieren dobäi a Richtung Sonnenuewerfläch. Statistesch gesinn, brauch e
stännegt absorbéiert a re-emittéiert Photon ongeféier 10.000 bis 170.000 Joer,
fir d'Sonn ze verloossen. Dat bedeit, datt d'Liicht, dat mer haut vun der Sonn
kréien, schonn viru laanger Zäit gemaach gouf. Bei jiddwer Zesummestouss an der
Stralungszon hëlt d'Stralungsenergie vum Photon of a seng Wellelängt hëlt zou.
D'Gammastralung gëtt a Röntgenstralung ëmgewandelt.

Anescht wéi bei de Photone kommen d'Neutrinoe bal ongehënnert duerch d'Schichte
vun der Sonn, well se kaum mat Matière a Wiesselwierkung trieden. D'Neutrinoen
erreechen, well si sech bal mat Liichtvitess bewegen, schonn no aacht Minutten
d'Äerd, woubäi se bal ongehënnert duerch de Planéit ginn. An all Sekonn
passéiere ronn 70 Milliarden Neutrinoen ee Quadratzentimeter vun der
Äerduewerfläch.

Un d'Stralungszon schléisst sech d'„Konvektiounszon“ un. Si ass 140.000 km déck
a mécht sou 20 % vum Sonneradius aus. Am Grenzberäich zu der Stralungszon huet
d'Temperatur nach ongeféier zwou Millioune Kelvin. Energie gëtt an dëser Zon net
méi duerch Stralung ofginn, mä duerch eng Stréimung (Konvektioun) vum Plasma
nees no baussen transportéiert. Dobäi klëmmt waarm Matière a gewaltege Stréim no
baussen, killt do of a fält nees an de Sonnenzentrum erof. Well dat frësch
opsteigend Plasma méi waarm an domat méi hell as als wéi dat eroffalend, sinn
d'Konvektiounszellen mat engem Teleskop als Granulatioun vun der
Sonnenuewerfläch ze gesinn. (nëmme mat spezielle Filteren !)

Iwwer der Konvektiounszon läit d'Photosphär, déi mer als Quell vun der
Sonnestralung feststellen: eng „Kugelschuel aus Liicht“ déi de Mënsch als
siichtbar Sonnenuewerfläch gesäit. Si ass awer nëmmen eng 300 bis 400 km déck
Schicht, wou d'Temperatur op der Uewerfläch ronn 5800 Kelvin (5500 °C) waarm
ass. D'Photosphär gëllt allgemeng als déi eigentlech Sonnenuewerfläch, obschonn
eis Sonn, wéi och déi meescht aner Stären, keng schaarf baussenzeg Grenz huet.

D'Photosphär gëtt déi komplett vum Sonnenkär ausgeléisten an opsteigend Energie
als Stralung of – gréisstendeels am visuelle Liicht, wat och hiren Numm seet
(griich. φoς = Liicht). Eréischt do huet d'Energie vun de Stralungsquante
souwäit ofgeholl, datt si onschiedlech a fir dat mënschlecht A siichtbar ass.
Wéinst ongeheiere Wierbel an variable Magnéitfelder (Quell vun de Sonneflecken)
däerf ee sech d'Uerwerfläch allerdéngs net glat virstellen. Duerch digital
Bildveraarbechtung vun de Miessunge vu SOHO oder TRACE kann ee si sou
duerstellen, datt si wéi haart, awer dauernd beweeglecht Material ausgesäit. Fir
d'Turbulenzen ass och déi elektresch Elektresch Leetfäegkeet vun der waarmer
Sonnematière bestëmmend.

Iwwer der Photosphär ass d'Chromosphär. Si gëtt vun der Photosphär zwar
iwwerstraalt, ass awer bei enger Sonnendäischtert fir e puer Sekonnen als
roudelzegt Liicht ze gesinn. D'Temperatur hëlt hei bis iwwer 10.000 K zou,
während d'Gasdicht ëm de Faktor 10−4 op 10−15 g/cm3 ofhëlt. D'Liicht, dat duerch
d'Chromosphär schéngt, gëtt zu engem klengen Deel absorbéiert. D'Chromosphär
souwéi den ieweschten Deel vun der Photosphär sinn dofir fir déi
charakteristesch donkel Linne vum Sonnespektrum, déi als Fraunhoferlinne bekannt
sinn, verantwortlech.

Iwwer der Chromosphär läit d'Korona, an där d'Dicht nach eng Kéier ëm de Faktor
10−4 op 10−19 g/cm3 ofhëlt. Déi bannescht Korona erstreckt sech – jee no dem
aktuellen Fleckenzyklus – ëm een bis zwéi Sonneradien no baussen a stellt eng
éischt Iwwergangszon zum interplanetaresche Raum duer. Duerch Sonnestralung,
Stousswellen an aner Wiesselwierkunge vu mechanescher oder magnéitescher Aart
gëtt déi baussenzeg verdënnte Koronamatière allerdéngs op Temperature vu bis zu
zwou Millioune Kelvin opgehëtzt. Déi genee Ursaache vun dësem Heizmechanismus
ass nach onkloer. Eng méiglech Energiequelle wieren akustesch Wellen a
Microflares – kleng Ausbréch op der Sonnenuewerfläch.

E besonnesch héijen Temperaturgradient ass op der ënneschter Grenz vun der
Korona, wou hir Dicht no uewe méi rapid ofhëlt, wéi d'Energie oftransportéiert
ka ginn. Bannen e puer honnert Héichtekilometer klëmmt déi kinetesch
Gastemperatur ëm eng Millioun Grad a „mécht sech Loft“, andeems déi zousätzlech
Heizenergie als Sonnewand entwäicht. D'Korona kann nëmmen opgrond hirer extrem
niddreger Dicht sou waarm ginn.

Dee bei all totaler Sonnendäischtert visuelle Stralekranz (lat. Corona = Kroun)
huet scho viru Joerdausenden d'Mënschen erstaune gedoen. D'Korona kann en etlech
Millioune Kilometer grouss ginn a weist eng stralefërmeg Struktur, déi sech mat
dem Zyklus vun de Sonneflecke staark ännert. Am Sonneflecken-Maximum verlafen
d'Stralen no alle Säiten, am Minimum nëmmen an der Géigend vum Sonnenequator.

D'Korona geet an de Sonnewand iwwer. Dësen erstreckt sech bis zu der Heliopaus,
wou en op den Interstellare Medium trëfft.

Haaptsächlech duerch d'Proton-Proton-Reaktioun an zu engem klengen Deel (1,6 %)
duerch den CNO-Zyklus verschmëlzen Waasserstoffkären zu Heliumkären, woubäi
Gammastralung an Elektronneutrinos hiergestallt ginn. Déi hiergestallten
Heliumkären hunn opgrond vun der Verbindungsenergie eng méi kleng Mass wéi den
Total vun den ufänglechen Waasserstoffkäre (Massendefekt). De Massenënnerscheed
gëtt geméiss der Formel E = m • c2 an Energie ëmgewandelt (pro Fusioun vu véier
Protonen zu engem He-Kär ≈ 27 MeV). Am Kär vun der Sonn gi pro Sekonn 564
Milliounen Tonne Waasserstoff zu 560 Millioune Tonnen Helium fusionéiert.

Déi 4,3 Milliounen Tonnen Differenz pro Sekonn (déi der Relativitéitstheorie no
ze schléissen ass) erginn eng Totalleeschtung vun ongeféier 3,7 × 1026 W, déi am
Kär fräigesat an zum Schluss op der Uewerfläch zum gréissten Deel als Liicht
ofgestraalt gëtt. En Deel vun e puer Prozent vun der Energie gëtt duerch
d'Neutrinoen direkt aus dem Kär erausgeschléidert.

Fir datt et am Sonnenzentrum zu enger Kärfusioun komme kann, gëtt eng héich
Temperatur gebraucht: Déi kinetesch Energie vun den Deelercher muss duergoen,
fir bei engem Zesummestouss déi elektrostatesch Ofstoussskraaft vun de positiv
geluedene Protonen (Waasserstoffkären) z'iwwerwannen. D'Temperatur am Sonnekär
mat där doraus resultéierender typesch kinetescher Energie vun de Protone weist
sech bei enger naiver, klassescher Rechnung als eigentlech ze „kal“ fir eng
Kärfusioun. Datt et trotzdeem Fusioune gëtt, ass op de quantemechaneschen
Tunneleffekt zeéckzeféieren. Et besteet dobäi eng bestëmmte Wahrscheinlechkeet,
datt sech zwéi Protone sou no kommen, datt et eng Kärverschmëlzung ka ginn. Den
Energieniveau vun den ofstoussende Kräfte gëtt bei der Verschmëlzung souzesoen
„duerchtunnelt“. D'Wahrscheinlechkeet vun enger Fusioun vun zwéi
Waasserstoffkären am Zentrum vun der Sonn ass zwar ganz kleng. Well awer eng
immens Zuel vu Kären do sinn an d'Dicht enorm ass, kënnen trotzdeem gewalteg
Energiemasse fräigesat ginn.

Am Sonnekär entsteet aus den dicht gedrängten Atomkäre vum Waasserstoff duerch
Kärfusioun Helium, sou datt de Waasserstoff-Undeel zugonschte vum Helium an
Zukunft weider fale wäert. Dëse Prozess ass de Motor vun der Sonn, aus deem si
déi Energie bezitt, déi si an der Photosphär duerch Stralung ofgëtt. Well d'Sonn
kee feste Kierper wéi déi äerdähnlech Planéiten a Mounden ass, mä e gliddege
Gasball, wier si ouni dësen Energienoschub vu bannen onstabil. Si géif sech
ofkillen an op e Brochdeel vun hirer aktueller Gréisst zesummenzéien.

Eis Sonn schéckt en extrem breede Spektrum vun elektromagnéitesche Wellen aus,
dat op ville Plaze kleng Ënnerbriechungen opweist. Dëse Spektrum fänkt u bei de
Radiowellen, erreecht säi Stralungsmaximum am Beräich vum visuelle Liicht bei de
Spektralfaarwen vu Giel bis Gréng a geet iwwer déi ultraviolett Welle bis zu der
Röntgenstralung. Am Laf vun der biologescher Evolutioun huet sech d'A vum Mënsch
a vu villen Déierenarten un de Sonnespektrum gewinnt an un de Spektralberäich ëm
de Stralungsmaximum gouf fir eis erkennbar - also siichtbar. Am Ofstand zu der
Äerd féiert d'Ofstralung vun deem Spektrum zu enger Astralung vu knapps 1,4
Kilowatt pro Quadratmeter (Solarkonstant). Rechent een dësen Energiefloss op déi
ganz Sonn ëm, da léisst sech fir déi iwwer all Wellelängten ewech zesummen
ofgestraalt elektromagnéitesch Leeschtung (Liichtkraaft) e Wäert vu ronn
3,8 × 1026 Watt ermëttelen. D'Sonn gëtt dovu 44,2 % an Infraroutstralung, 51,8 %
a Liicht, 3,6 % an UV-A an 0,4 % an UV-B of.

Déi ganz Sonn pulséiert an ënnerschiddleche Frequenzen. Si schwéngt souzesoe wéi
eng riseg Klack. Allerdéngs kënne mer d'Schallwellen op der Äerd net héieren“,
well de Vakuum vum Weltraum déi net weiderleet. Mat spezielle Methode kann een
d'Schwéngungen awer siichtbar maachen.

Schwéngungen aus dem Sonnenzentrum bewegen d'Photosphär op an of. Wéinst dem
Dopplereffekt ginn d'Absorptiounslinne vum Sonnespektrum, jee no
Bewegungsrichtung vun de Gase verréckelt. Déi haaptsächlech féierend Schwéngung
huet eng Period vu ronn fënnef Minutten (293 Sekonnen ± 3 Sekonnen).

Während der Konvektiounszon herrschen hefteg Turbulenzen, woubäi opsteigend
Konvektiounszelle bei der Stréimung duerch déi ëmleiend Gase Schallwelle
produzéieren. No baussen lafend Schallwellen erreechen d'Grenzschicht zu der
Photosphär. Well do d'Dicht staark ofhëlt, kënnen d'Welle sech do net
ausbreeden, mä gi reflektéiert a lafen nees an de Sonnekär. Mat ëmmer gréisserer
Déift huelen d'Dicht vun der Matière an d'Schallvitess zou, sou datt
d'Wellefront gekrëmmt an nees no bausse geleet gëtt. Duerch stänneg Reflexioun
an Iwwerlagerung kënne Schallwelle verstäerkt ginn, et bilde sech Resonanzen
aus. D'Konvektiounszon wierkt sou wéi e risege Resonanzkierper, deen déi driwwer
leiend Photosphär a Schwéngung bréngt.

D'Auswäertung vun de Schwéngungen erlaabt eng Ausso iwwer den bannenzegen Opbau
vun der Sonn. Sou konnt d'Ausdehnung vun der Konvektiounszon bestëmmt ginn.
Analog zu der Erfuerschung vu seismesche Wellen op der Äerd, schwätzt ee bei dem
solare Wëssenschaftszweig vun der Helioseismologie.

D'Sonn beaflosst och den interplanetaresche Raum mat hirem Magnéitfeld a virun
allem mat der Deelchenemissioun, dem Sonnewand. Dësen Deelchestroum kann d'Sonn
mat villen 100 km/s verloossen an verdrängt d'Interstellar Matière bis zu enger
Distanz vu ronn 22,5 Milliarde Kilometer (150 Astronomesch Eenheeten). Dee
Beräich, deen duerch de Sonnewand gréisstendeels vum interstellare Gas
entlaascht gouf, heescht Heliosphär. Bei Sonneneruptioune kënne souwuel d'Vitess
wéi och d'Dicht vum Sonnewand staark zouhuelen am op der Äerd nieft de
Polarliichter och Stéierungen un elektronesche Systemer a beim Funkverkéier
verursaachen.

Kuckt een d'Sonn aus dem Weltraum, da gesäit si wäiss aus. Hir gewinnt giel
Faarf erkläert sech duerch den Afloss vun der Äerdatmosphär. Kuerzwellegeres
(blot) Liicht gëtt un de Loftmoleküllen (Stéckstoff, Sauerstoff, Edelgas a
Kuelestoffdioxid) méi staark gestreet, wéi laangwelleges (rout) Liicht. Sou
straalt den Himmel diffus blo, Sonnenstralen, déi direkt op d'Äerduewerfläch
optreffen, dogéint giel. Wat de Wee méi laang ass, déi d'Sonnestralen op hirem
Wee duerch d'Atmosphär zréckleeën, ëmsou méi blot Liicht gëtt eraus gestreet.
Bei Sonnenënnergang gesäit dofir d'Sonn da staark roudelzeg aus.

Mat fräiem A kann d'Sonn nëmme bei dréiwem Himmel kuerz no Sonnenopgank oder
kuerz viru Sonnenënnergang observéiert ginn. D'Äeratmosphär schléckt de
gréissten Deel vum Liicht, speziell och d'UV-Stralung. Dogéint reduzéiert
d'Atmosphär um Horizont och staark d'Ofbildungsqualitéit a bewierkt eng vertikal
Stauchung vum Sonnebild als Folleg vun der Liichtbriechung. Datt d'Sonn, wa se
ënnergeet um Horizont méi grouss ausgesäit, ass dogéint net, wéi dacks gemengt
gëtt, eng Suite vun der Refraktioun an de Loftschichten, mä eng optesch
Täuschung, déi vun der Observatiounspsychologie ënner dem Begrëff Moundtäuschung
ënnersicht an erkläert gëtt.

Zwar sinn all Phenomener vun der atmosphärescher Optik direkt oder indirekt un
d'Sonneliicht geknëppt, vill vun hinne weise sech awer direkt nieft oder mat der
Sonn e spezielle Bezuch. Dës gëllt un éischter Linn fir Sonnenopgang an
Sonnenënnergang, mä och bal fir all Halophenomen, wéi déi 22°-Halo,
d'Niewesonnen oder Liichtsäilen. E besonnescht Phenomen, dat de Begrëff vun de
Sonnestrale geformt huet, sinn d'Stralebëndel. Ganz rar si Gréng Blëtzer.

Mat Teleskope kann een d'Aktivitéite vun der Sonn a Form vun Protuberanzen a
Sonneflecke siichtbar maachen. Observéiere kann een och hefteg Ausbréch,
sougenannte Flares, déi scho mat klengen Instrumenter als méi hell an domat méi
gliddeg Gebidder z'erkenne sinn. D'Sonnescheif huet vun der Äerd aus gekuckt een
Duerchmiesser vu ronn 32 Bouminutten, woubäi déi exakt Gréisst vun der
momentaner Distanz vun der Äerd zu der Sonn ofhänkt. Am Perihel erschéngt
d'Sonnescheif am gréissten, am Aphel am klengsten.

Nimools d'Sonn direkt duerch d'Okular ukucken, well d'Aeliicht direkt futti
geet! D'Sonnenobservatioun geschitt am beschten, wann d'Okularbild vum Teleskop
oder Spektiv op eng wäiss Fläch (zum Beispill e Stéck Léngen oder e Stéck
Kartong) projezéiert gëtt (Vill Teleskopen hu bei hirem Equipement e wäisse
Blech mat dobäi). Déi Ofbildung vun der Sonn kann ouni Gefor gekuckt ginn. Dëst
Method nennt een Okularprojektioun.

Eng weider Observatiounsméiglechkeet besteet mat Hëllef vu spezielle
Sonnefilter. Dëst sinn Folien oder beschichtet Glieser, déi virun d'A gehale
ginn oder virun d'Objektiv ubruecht ginn. Eng detailléiert Observatioun ass
ausserdeem mat engem Herschelprisma oder Pentaprisma méiglech.

Fir Protuberanzen ze kucken, brauch ee besonnesch Baudeeler oder en Teleskop.
Bei engem Protuberanzenasaz gëtt d'Sonn duerch eng Scheif zougedeckt; et gëtt
souzesoen eng kënschtlech total Sonnendäischtert gemaach. Déi um Sonnerand
opsteigend Protuberanze ginn duerch e sougenannten H-alpha-Filter gekuckt. Dëst
ass e besonnesch schmuelbandege Interferenzfilter, deen nëmmen dat déifrout
Liicht vum ugereegten Waasserstoff duerchléisst. Eng Observatioun vun der ganzer
Sonnenuewerfläch an dësem Spektralberäich erméigleche sougenannt
H-alpha-Teleskopen. Domat kënne Protuberanzen, Filamenter, Flecken a Flares
gekuckt ginn. Dës Teleskope sinn an de leschte Joren zimlech bëlleg ginn a kënne
vun Amateurastronomen agesat ginn.

D'Korona kann nëmme bei enger totaler Sonnendäischtert oder mat engem speziellen
Instrument, dem Koronograph, observéiert ginn.

D'Sonn ass viru 4,6 Milliarde Joer duerch e gravitative Kollaps vun enger
interstellarer Gaswollek entstanen. Dëse Kollaps, an deem senge Verlaf och
d'Planéiten entstane sinn, an déi uschléissend Relaxatiounsphas war no ronn
50 Millioune Joer ofgeschloss. Déi uschléissend Entwécklungsgeschicht vun der
Sonn féiert iwwer hiren aktuellen Zoustand bis zu deem vun engem Roude Ris an
endlech iwwer eng onstabil Endphas am Alter vu ronn 12,5 Milliarde Joer zu engem
Wäissen Zwerg, dee vun engem planetareschen Niwwel ëmkreest ass.

Dësen Oflaf léisst sech haut unhand vu Gesetzer aus der Physik an dem Wëssen
kärphysikalescher Prozesser aus Laborexperimente zimlech genee am Computer
modelléieren. D'Date vun eenzele Phase sinn an der Tabell uginn (Sackmann,
1993). Den Index Null markéiert déi haiteg Kenndate vun der Sonn, dat heescht am
Alter vu 4,6 Milliarde Joer.



https://lb.wikipedia.org/wiki/Griichesch

Griichesch ass eng indoeuropäesch Sprooch, déi zur Grupp vun de Kentum-Sprooche
gehéiert an eng eenzel Branche an dëser Sproochefamill duerstellt. Griichesch
gëtt vun zirka zwielef Millioune Leit als Mammesprooch geschwat, vun deenen
zirka 9,9 Milliounen a Griicheland liewen. Déi aner sinn a 35 Länner verdeelt.
Op Zypern ass Griichesch, nieft dem Tierkeschen och eng offiziell Sprooch.
D'Griichesch ass och eng vun de 24 offizielle Sprooche vun der Europäescher
Unioun.

Déi eelst schrëftlech Zeie vun der Sprooch si mykenesch Texter an der
Linearschrëft B. Während der klassescher Zäit gëtt et schonn eng jett Dialekter,
zu de wichtegsten zielen d'Attesch-Ionescht (wat hautdesdaags an de Schoulen als
"Algriichesch" geléiert gëtt), d'Dorescht-Nordwestgriichescht, d'Aeolescht, an
d'Arkadesch-Kyprescht.

D'politesch, wirtschaftlech a kulturell Positioun vun Athen am 5. Joerhonnert v.
Chr. hunn deen do geschwaten atteschen Dialekt zur iwwerregionaler
Allgemengsprooch (Koinè) gi gelooss. Duerch d'Eruewerunge vum Alexander de
Groussen am 4. Joerhonnert v. Chr. gouf et zu enger Weltsprooch an Lingua
franca. Och am Réimesche Räich blouf Griichesch nieft Latäin eng Amtssprooch.
Den Afloss vu Friemsproochen huet ëmmer erëm zu Beméiunge gefouert, d'griichesch
Sprooch ze botzen a sech op d'klassescht Attesch ze baséieren. Soueng "gebotzte"
Versioun gouf e puer Joerhonnerte méi spéit zur Amts- a Literatursprooch vum
Byzantinesche Räich.

Während der Besatzung duerch d'Osmanescht Räich war d'Ënnerriichte vu Griichesch
offiziell verbueden. Allerdéngs huet d'Sprooch weidergelieft, am Alldag vun de
Griichen, a bei de Paschtéier, déi et trotzdeem heemlech geléiert hunn.
D'Sprooch huet sech awer während dëser Zäit staark verännert. No der moderner
Staatsfondatioun gouf d'Katharevousa (καθαρευουσα = Reng Sprooch) offiziell
Sprooch, eng Konschtsprooch, déi awer de Wuertschaz vum Attesche konservéiert
hat, mä neigriichesch grammatesch Strukturen hat. Eréischt 1976 gouf
d'Vollekssprooch ("Dimotiki", gr. δημοτικη) definitiv zur Sprooch vun der
Verwaltung an der Wëssenschaft.

Am Laf vun de Joerdausenden huet d'Griichesch Sprooch vill Verännerungen an der
Aussprooch matgemaach, d'Orthographie ass awer zum groussen Deel konstant
bliwwen. Dëst ass ënner anerem op déi sélleche "Botzaktiounen" zréckzeféieren.
Déi an hellenistescher Zäit agefouert Accente goufen nach bis viru kuerzem
benotzt. Duerch en Dekret vum griichesche President vum 29. Abrëll 1982 goufen
den accent grave, den accent circonflexe, den Spiritus asper an den Spiritus
lenis ofgeschaaft. Am Neigriichesche gëtt et hautdesdaags nëmmen nach den accent
aigu, deen déi betounte Silb markéiert.

D'griichesch Sprooch a Schrëft haten e groussen Afloss op Europa: d'laténgescht
genee sou wéi d'kyrillescht Alphabet goufen op der Basis vum griicheschen
Alphabet entwéckelt, an a villen europäesche Sprooche fënnt een nach d'Wuerzele
vu griichesche Wierder.



https://lb.wikipedia.org/wiki/Chr%C3%ABschtentum

D'Chrëschtentum ass eng Weltrelioun déi virun ongeféier 2000 Joer am réimesch
besatene Palestina entstanen ass, an aus dem deemools do presente Juddentum
ervirgaangen ass. Seng Unhänger beruffe sech op de Jesus vun Nazaret, deen ëm
d'Joer 30 als Wanderpriedeger am deemolege Palestina opgetrueden ass a sech
selwer zum jiddesche Glawe bekannt huet, an dee kengesfalls virhat eng aner
Relioun ze grënnen, wat sech dunn awer spéider anescht eraus kristalliséiere
sollt. Sou kënnt et datt d'Chrëschtentum eng monotheistesch a gestëft Relioun
ass.

De Begrëff Chrëschtentum (aus dem griicheschen Χριστιανισμός, Christianismós)
gëtt eng éischt Kéier an engem Bréif vum syresche Bëschof Ignatius vun
Antiochien († zirka 107-110) ernimmt. Et kënnt dohier datt d'Unhänger vum
Chrëschtentum Chrëschte genannt goufen, a sech spéider och selwer sou genannt
hunn, well si am Jesus dee vum Juddentum erwaarte Messias (op Griichesch
christos - de Gesaleften) an de Jong vu Gott gesinn hunn.

Haut ziele mir ongeféier 2,2 Milliarde Chrëschten op der Welt. Am Joer 2011 war
t'Halschent dovu kathoulesch, 37 % protestantesch an 12 % waren orthodoxesch
Chrëschten. Se sinn op ongeféier 33 000 verschidde Konfessioune verdeelt.

Der chrëschtlecher Léier no, déi op de bibleschen Schrëfte baséiert, huet sech
Gott an der Persoun vun Jesus Christus der sëndeger Mënschheet ugeholl. Den Doud
vu Jesus Christus um Kräiz gëtt deemno als erléisend Dot vu Gott verstanen a
riicht sech un all Mënschen, Fraen a Männer, vun alle Natiounen an alle soziale
Schichten. Duerch dem Jesus seng Kräizegung sinn sou all mënschlech Sënnen a
Schold opgehuewe ginn.

Als Initialfonke vum chrëschtleche Glawe gëllt d'Erfarung vun Ouschteren, vun
der Operstéiung vu Jesus Christus, um drëtten Dag no senger Hiriichtung um
Kräiz. Seng Botschaft a seng Liewensweis ass fir déi éischt Chrëschten sou vu
Gott bestätegt ginn. Doraus wiisst nom Joer 30 vun eiser Zäitrechnung lues a
lues déi chrëschtlech Gemeinschaft. Bis um Enn vum 1. Joerhonnert entstinn
d'Schrëfte vum Neien Testament. Zesumme mat der jiddescher Bibel (Aalt
Testament) bilde si d'Grondlag vun der chrëschtlecher Léier. Am Laf vun den
éischten Joerhonnert wiisst den typesch chrëschtleche Glawen un deen eenzege
Gott als eng Dräifaltegkeet, Gott verstanen als Papp, Jong an hellege Geescht.
Zanter dem Ufank vum 2. Joerhonnert gëtt déi chrëschtlech Léier an der Form vum
Apostolesche Glawensbekenntnis beschriwwen.

D'Chrëschtentum huet bis haut e groussen Afloss op déi westlech Kultur a
Konscht. Vill Gesetzer, Traditiounen oder soss Eegenschaften, déi mir haut
kennen, stamen aus dem Chrëschtentum. Wuel mat de gréissten Afloss hat de
chrëschtleche Glawen am Beräich vun de Sproochen. De Grond dozou ass deen, datt
vill Sproochen, déi a méi klenge Sproocheraim geschwat goufen, virun der
Bibeliwwersetzung keng fest Rechtschreiwung kannt hunn. D'Bibel, als dat Wierk
wat de Weltrekord an der Zuel vun den Iwwersetzungen hält, huet et, domat dank
hiren Iwwersetzungen an déi verschidde Sproochen, erméiglecht, datt endlech eng
gesetzlech Rechtschreiwung festgeluecht gouf. En zweete groussen Afloss hat
d'Chrëschtentum op d'Musek. Ëmmer erëm hu bedeitend a bekannt Museker Stécker
fir d'Kierch geschriwwen. Doraus ass d'Kierchemusek mat all hire Richtungen
entstanen. Net nëmme gouf d'Musik mat Instrumenter gespillt, mä de chrëschtleche
Gesang huet sech och bis haut duerchgesat kritt.

D'Chrëschtentum huet sech souwuel ënner Unhänger vum Juddentum wéi och ënner
Unhänger vun der réimescher Relioun verbreet. Trotz der Ënnerdréckung duerch de
réimesche Staat huet et sech organiséiert a méi a méi Unhänger kritt. 313 gouf
et am Edikt vu Mailand vum réimesche Staat unerkannt an toleréiert a
schliisslech 380 zur Staatsrelioun gemaach. Mat enger ëmmer méi grousser
Unhängerschaft koum et och ëmmer erëm zu Streidereien an Ofsplécke vu
verschiddene Gruppen. Vill vun deene Gruppe sinn nees verschwonnen, anerer hu
sech zu Konfessiounen entwéckelt, déi et haut nach ginn.

Obwuel d'Chrëschtentum déi meescht Unhänger weltwäit huet, sinn och am 20. an
21. Joerhonnert nach ëmmer Chrëschte verfollegt ginn. Nom Hëllefswierk "Open
Doors" ginn an iwwer 50 Länner op d'mannst 100 Millioune Chrëschte, wéinst hirem
Glawen, verfollegt, mësshandelt, an de Prisong gestach oder souguer ëmbruecht.
Am 20. Joerhonnert si méi Chrëschten ëmkomm wéi an deene leschten 19
Joerhonnerten zesummen. Sou zielt d'Chrëschtentum als déi am meeschte verfollegt
Relioun.



https://lb.wikipedia.org/wiki/Biologie

D'Wuert „Biologie“ kënnt aus dem algriicheschen βιος bíos „Liewen“ a λογος lógos
„Léier“ a gouf am Joer 1802 vum franséische Biolog Jean-Baptiste de Lamarck
agefouert.

Populärwëssenschaftlech kann een d'Liewewiesen a fënnef Gruppen (Kinnekräicher)
andeelen:

D'Bakterien an d'Archaeë ginn dacks zesummen als Prokaryonten (Prokaryota)
bezeechent.

D'Vire feelen an der Lëscht, well nach net gewosst ass wéi si ënnereneen an och
net mat deenen anere Liewewiese Famill sinn.

Der aktueller Systematik no, déi awer vun de Wëssenschaftler nach kontrovers
diskutéiert gëtt, ginn d'Eukarya (Eukaryoten) a sechs Gruppen (Kinnekräicher)
agedeelt:

Adl, S.M., 2005. The New Higher Level Classification of Eukaryotes with Emphasis
on the Taxonomy of Protists. The Journal of Eukaryotic Microbiology 52 (5):
399-451.(Resumé a ganzen Text) Keeling, P.J. et al., 2005. The tree of
eukaryotes. Trends in Ecology and Evolution 20 (12): 670-676. (Eng alternativ,
liicht verschidde Klassifikatioun, mat fënnef amplaz sechs Kinnekräicher).

Literatur: Hazen, R., 2007. Was ist Leben? Spektrum der Wissenschaft Okt. 2007:
67-70.

Aerobiologie -- Anatomie -- Anthropologie -- Bakteriologie -- Biochimie --
Biogeographie -- Bioinformatik -- Bionik -- Biophysik-- Biotechnologie --
Biozönologie -- Botanik -- Chorologie -- Chronobiologie -- Entomologie (Léier
vun den Insekten) -- Entwécklungsbiologie -- Epidemiologie -- Evolutiounstheorie
-- Genetik (Verierwungsléier) an Epigenetik (doriwwer eraus) -- Geobotanik --
Histologie (Léier vun de Tissusen) -- Immunologie -- Kladistik -- Lichenologie
(Léier vun de Flechten) -- Limnologie -- Mieresbiologie -- Mikrobiologie --
Molekularbiologie -- Morphologie -- Mykologie (Léier vun de Pilzen) --
Neurowëssenschaften -- Ecologie (Biologie) -- Onkologie (Kriibsfuerschung) --
Ontogenie (Individualentwécklung) -- Paleontologie (mat Paleobotanik a
Paleozoologie) -- Pathologie (Léier vun de Krankheetserreeger) -- Pharmabiologie
-- Phykologie -- Phylogenie -- Physiologie -- Phytopathologie -- Protozoologie
-- Séisswaasserbiologie -- Strukturbiologie -- Taxonomie -- Theoretesch Biologie
-- Toxikologie -- Verhalensfuerschung -- Virologie -- Zellbiologie -- Zoologie



https://lb.wikipedia.org/wiki/Offiziell_Sprooch

Eng offiziell Sprooch (op Däitsch Amtssprache) ass eng Sprooch, déi an engem
Staat (oder engem Deel dovun) duerch d'Konstitutioun als déi Sprooch definéiert
ass, an där d'Gesetzer geschriwwe sinn, an an där de Staat a seng Verwaltunge
mat de Bierger kommunizéieren.

Et gëtt Länner mat just enger offizieller Sprooch, mä vill hunn där méi wéi eng,
Südafrika z. B. huet der zwielef. Dacks hu Sproochen, déi vu Minoritéite
geschwat ginn, net de Status vun enger offizieller Sprooch: A Frankräich z. B.
heescht et am Artikel 2 vun der Konstitutioun: "La langue de la République est
le français", och wann et eng sëlleche Regionalsproochen do gëtt. An anere
Länner wéi z. B. a Spuenien gëtt et eng eenzeg offiziell Sprooch, wat d'Land
betrëfft, mä verschidde Regiounen hu "kooffiziell Sproochen", déi dat nëmmen do
sinn, wéi z. B. Katalanesch a Katalounien. Da gëtt et nach Fäll wéi d'Belsch,
déi zwar (als Land) 3 offiziell Sproochen huet; a Flandern awer ass
d'Hollännesch déi eenzeg offiziell Sprooch, a Wallounien d'Franséisch, mat
Ausnam vun der Däitschsproocheger Communautéit, wou et dat Däitscht an dat
Franséischt sinn. An der Haaptstadregioun Bréissel si Franséisch an Hollännesch
offiziell Sproochen.

Eng an déiselwecht Sprooch kann offiziell Sprooch a méi wéi engem Land sinn, se
kann et awer och an engem Land sinn, an engem aneren net (wéi z. B. d'Baskescht
a Frankräich).

Zu Lëtzebuerg gëtt et keng "offiziell" Sprooch: d'Lëtzebuerger Konstitutioun
verweist op e Gesetz, mä de Legislateur gebraucht am Gesetz iwwer de
Sproochegebrauch just d'Termen Nationalsprooch, Gesetzessprooch a
Verwaltungssprooch.



https://lb.wikipedia.org/wiki/Namibien

D'Republik Namibien, oder Namibia, wéi se och bezeechent gëtt, ass e Staat am
südlechen Deel vun Afrika. Den Numm vun dëser Republik ass vun der Wüst Namib
ofgeleet, eng Wüst, déi sech iwwer de ganze genannte Küstestreech vu Namibien
erstreckt. Den Nationalfeierdag ass den 21. Mäerz, den Dag op deem Namibien seng
Onofhängegkeet vu Südafrika krut (1990). D'Haaptstad vun Namibien ass Windhuk
oder Windhoek.

D'Gebitt iwwer dat Namibien sech erstreckt gëtt als eent vun den eelste vun der
Äerduewerfläch betruecht. Laang nach ier de Superkontinent Gondwana entstanen
ass, hu sech viru méi wéi zwou Milliarde Joren um Gebitt vum haitegen Afrika
zwéi Festlandsockele gebilt - de Kongo-Kraton an de Kalahari-Kraton. Dee lescht
genannten ëmfaasst grouss Deeler vun deem Land, dat mer haut Namibien nennen.
Duerch verschidden tektonesch Virgäng ass du virun ongeféier 550 Millioune Joren
e risegen, zusammenhängende Kontinent entstanen, deen déi haiteg
Deel-Kontinenter Afrika, Südamerika, Australien, Indien an d'Antarktis abegraff
huet: Gondwana.

Namibien läit tëscht 17° an 29° südlecher Breet an 12° bis 25° ëstlecher Längt.
Namibien grenzt am Osten u Botswana, zur Säit vun der Kalahar-Wüst hin am Süden
u Südafrika. Mat senger westlecher Säit läit et um Atlantik an am Norde stéisst
et un Angola.

Dat ganzt Staatsgebitt vun Namibien bedeckt eng Fläch vu ronn 824.000 km² an ass
méi wéi zweemol sou grouss wéi Däitschland. Namibien, ass wann ee vun der
Namibwüst an vun der Kalahariwüst ofgesäit, een Héichland (duerchschnëttlech
Héicht: 1.700 m). Den héchste Bierg, de Brandberg, huet eng Héicht vun 2.600 m.

Wéinst senger geographescher Konfiguratioun a sengem Klima ass d'Exploitatioun
vum Land schwiereg. Am dréchene Süde gëtt d'Véizuucht praktizéiert, am Norden,
wou et méi reent, gëtt och Akerbau bedriwwen. Déi gréisst Stied sinn: Windhoek,
Rundu, Walvis Bay, Oshakati a Swakopmund.

Namibien huet am Ganze ronn 2 Milliounen Awunner (Stand 2005). Hir Zuel läit am
Opwäertstrend. Wéi se sech an Zukukunft entwéckelt weess een awer net, well méi
wéi 20 % vun der Bevëlkerung mat AIDS infizéiert ass an doduerch déi
duerschnëttlech Liewensdauer vun den Namibier am Laf vun de Joren 1980 - 2005
vun 58 op 38 Joer zréckgaangen ass.

An Namibia gëtt et e puer ethnesch Gruppen. D'Ovambos, déi Bantu schwätzen,
stellen ongeféier 50 % vun der Bevëlkerung duer. Si liewen an den nërdleche
Regiounen.

Da gëtt vu verschidde Gruppen nach d'Khoisansprooch geschwat, an zwar vun den
Nama (an der Regioun Karas), den Damara (an der Regioun Erongo) an de San
(Buschleit: an der Regioun Omaheke).

Ënner d'Bevëlkerung mat indogermanesche Sproochen falen: Faarweger, Rehobother
Baster, Afrikaaner (dat heescht d'Majoritéit vun de 75.000 "wäissen" Awunner vu
Namibien), Däitscher (zirka 13.000) a Portugisen (zirka 5.000 am Norde vum
Land).

Südwestafrika, dat haitegt Namibia, gouf, wéi ugeholl gëtt, virun 2.000 (bis
2.500) Joer duerch d'San bevëlkert. Si waren aus Zentral- oder Nordafrika
zougewandert. Während der afrikanescher Nord-Süd-Vollekswanderung sinn am
17./18. Joerhonnert d'Herrero, déi zu de Bantu zielen, aus dem Betschuanaland
(haut Botswana) an Namibien agedrongen. Dat ware Stämm, déi scho Véizuucht
bedriwwen hunn a méi eng evoluéiert Kultur haten. Spéider koumen och nach d'Nama
(Hottentotten, genannt), déi aus der Kapprovënz koumen, dobäi. Déi nei
Zouwanderer hunn dunn d'San no Norden a Richtung Kalahari-Wüst verdriwwen, wou
se ausschliisslech vun der Juegd gelieft hunn.

Nodeem et dem däitsche Geschäftsmann Franz Adolf Eduard Lüderitz gelonge war,
duerch Ofkommesse mat einheimesche Stammescheffen, sech grouss Landstreecher zu
eegen ze maachen ("Lüderitzbucht”), gouf d'Land vum Oranje bis zum Kunene 1884
zum Schutzgebitt Däitsch-Südwestafrika an duerno zur däitscher Kolonie erkläert.
D'Noriicht vu märchenhaften Diamantenressourcen huet du vill Däitscher dozou
bruecht, fir sech an der Lüderitzbucht néierzeloossen an och do an an der
Ëmgéigend d'Land ze bebauen, wat den usässegen Herrero net besonnesch gefall
huet.

Den 12. Januar 1904 koum et dunn zu engem Opstand vun den Herrero. Dee gouf
bluddeg néiergeschloen an huet zu grousse Verloschter op den zwou Säite
gefouert. Vun däitscher Säit ass du souguer d'Bemierkung gefall,
d'Herrero-Vollek hätt praktesch opgehéiert ze bestoen.

Nom Herrero-Opstand koum et dunn och nach am Oktober 1904 am Süde vum Land zu
engem Opstand vun den Nama, vu Stämm, déi ursprénglech nach op däitscher Säit
gehollef haten, fir d'Herrerorebellioun néierzeschloen.

Zur Zäit vum Éischte Weltkrich koum et och a Däïtsch-Südwestafrika zu
Kampfhandlungen, an déi nieft den däitschen Truppen, och südafrikanesch Verbänn
an Portugisen aus Angola verwéckelt waren. Déi däitsch Truppen hunn den 9. Juli
1915 opginn, an dat war och d'Enn vun Däïtsch-Südwestafrika. Et gouf nëmme méi e
Südwestafrika. Dat gouf du vu Südafrika besat an 1920 vum Vëlkerbond Südafrika
als Mandatsgebitt zougesprach.

D'Tatsach, datt Südafrika säin Afloss ze vill staark zum Ausdock bruecht huet,
an och de Regime vun der Apartheid op Südwestafrika iwwerdro huet, war en
zousätzleche Grond, firwat Südafrika nom Zweete Weltkrich ëmmer méi den
internationale Mësskredit ze spiere krut. D'Onofhängegkeetsbewegung SWAPO, déi
vun der Sowjetunioun finanzéiert an haaptsächlech vun den Ovambo gedroe gouf,
huet sech ëmmer méi duerchgesat, an de Südafrikaner duerch Guerillaaktiounen
d'Liewe sauer gemaach. Schliisslech war Südafrika bereet, datt 1989 fräi Walen
ofgehale gi sollten, fir d'Onfhängegkeet vum Land anzelauden.

Den 21. Mäerz 1990 huet Namibien, no méi wéi 100-järeger friemer Herrschaft,
seng Onofhängegkeet kritt. Fräi demokratesch Wale ware virdrun. Déi Wale sinn an
der ganzer Welt mat grousser Spannung verfollegt ginn. D'UN hat 1989, fir Onroue
virzebauen an den demokratesche Charakter vun de Wale sécherzestellen, Zaldote
mat bloen Helmer dohi geschéckt. Och d'Europaparlament war duerch Observateuren
an Namibien vertrueden. D'Wale sinn iewer relativ roueg verlaf an d'SWAPO huet
gewonnen. Hire Chef, de Sam Nujoma, krut eng däitlech Majoritéit a stoung
während dräi Amtsperioden un der Spëtzt vum Land. Well hie wéinst der
namibescher Verfassung net méi 2004 konnt untrieden, gouf den deemolege Minister
fir Landfroen, Hifikepunye Pohamba - och een Ovambo a Member vum SWAPO säin
Nofolger D'Enteegnung vun de Farmer ass heiansdo a wäisse Farmerkreesser
kritiséiert ginn, well se net Leit ouni Land, mä politesche Fonctionnairen ze
gutt kéim oder well d'Entschiedegungen net der Realitéit entsprach hätten.



https://lb.wikipedia.org/wiki/Michel_Rocard

De Michel Rocard, gebuer den 23. August 1930 zu Courbevoie, a gestuerwen den 2.
Juli 2016 zu Paräis, war e franséische sozialistesche Politiker.

Hie war noenee Member vun der Studentesektioun vun der SFIO, dem Parti
socialiste autonome, dem Parti socialiste unifié (PSU) (där hire Generalsekretär
e vun 1967-1973 war), a vun 1947 un dem Parti socialiste (där hire President en
1993 gouf).

Hien hat bis an d'1970er Joren héich Fonctiounen am Finanzministère. Vun 1981
bis 1983 war hien an der Regierung vum Pierre Mauroy Minister fir den
Amenagement vum Territoire, dono fir Landwirtschaft. Och ënner dem Laurent
Fabius huet hie bis 1985 déi Funktioun bäibehalen, ier en aus Protest géint
d'Aféiere vun Proporzwalsystem bei de Parlamentswalen zréckgetrueden ass.

Wéi de François Mitterrand den 12. Mee 1988 als President erëmgewielt gouf, huet
en de Rocard zu sengem Premierminister ernannt. 1991 ass en zréckgetruden.

Vun 1994 bis 1995, an dunn nees vun 1999 bis 2009, war hien Deputéierten am
Europaparlament, nodeems e vun 1995 bis 1997 Senateur war.



https://lb.wikipedia.org/wiki/Irak

Den Irak ass e Staat am Weste vun Asien. E grenzt u Kuwait, Saudi-Arabien,
Jordanien, Syrien, d'Tierkei, den Iran an de Persesche Golf an ëmfaasst dobäi
dee gréissten Deel vun dem tëscht Euphrat an Tigris geleenen "Zweestroumland"
Mesopotamien, an deem déi fréisten Héichkulturen am westlechen Deel vun Asien
entstane sinn, souwéi Deeler vun den ugrenzende Bierg- a Wüstergioune. E gëtt zu
de Maschrek-Staate gezielt.

Den Irak ass zanter dem Irakkrich 2003 ënner militärescher Occupatioun duerch
Truppe vun enger internationaler Koalitioun an ass fir de Moment nëmmen als
deelsouverän ze betruechten. D'Zréckkommen zu gefestegte staatlechen Strukturen
ass nach net duerchgehend verwierklecht.

Den Irak huet no eegenen Donnéeën ongeféier 26 Mio. Awunner. Déi zentral
Provënze Bagdad a Babylon sinn am dichteste bewunnt. Ongeféier 75-80 % vun der
Populatioun sinn Araber, 15-20 % si Kurden, an déi lescht 5 % sinn ënner anerem
Turkmenen, Chaldo-Assyrer, Yeziden, Armenier a Sabäer.

Iwwer 97 % vun der Populatioun ass muslimesch. Dovu si ronn 60 % Schiiten a 35 %
Sunniten. E groussen Deel vun de Kurde sinn och sunnitesch. Da liewen am Irak
nach schätzungsweis 50.000 bis 60.000 Yeziden. Nieft de béiden Haaptrichtunge
vum Islam hu sech eng ganz Rei alorientalesch Reliounen erhalen, wéi z. B.
d'Jesiden an d'Mandäer. Et gëtt Membere vum orientalesch-chrëschtleche
Glawen:Chaldäesch-Kathoulesch Kierch, Assyresch Kierch aus dem Osten,
Al-Apostoulesch Kierch aus dem Osten, Gregorianer, réimesch a syresch
Katholiken, armenesch Chrëschten, Aalsyresch-Orthodox asw. (am Ganzen 2 % vun
der Gesamtpopulatioun). Am Irak liewen ausserdeem nach no de Verdreiwungen a
Massemorden ë. a. am Kader vun der "Anfal-Campagne" nach schätzungsweis 2.500
Judden an am Südosten 20.000 - 50.000 Marsch-Araber.



https://lb.wikipedia.org/wiki/Informatik

D'Informatik (engl.: computer science) ass eng Ingenieurswëssenschaft, déi sech
mat der systematescher an automatescher Veraarbechtung, Duerstellung,
Späicherung an Iwwerdroung vun Informatioun, besonnesch mat Hëllef vu
Computeren, befaasst.

Se huet sech ënner anerem aus der Mathematik an der Elektrotechnik entwéckelt a
gëtt zanter den 1960er Joren als selbststänneg Wëssenschaft ugesinn. Well an
alle Richtunge vun der Wëssenschaft d'Duerstellung, Interpretatioun,
Veraarbechtung an d'Produktioun vun Informatioun eng zentral Roll spillt, déngt
d'Informatik als universell Hëllefswëssenschaft.

D'Theoretesch Informatik beschäftegt sech mat der Abstraktioun an der
Konstruktioun vu Modeller an Zesummenhang mat Problemer, déi an iergendenger
Weis mat Computeren ze dinn hunn. Si ass d'mathematesch Basis vun der Informatik
an domat och déi eelst Deeldisziplin. Si ënnerdeelt sech ënner anerem an:

D'Praktesch Informatik befaasst sech mat de Softwaregrondlage vun der
Informatik. Si gëtt dacks als de Kär vun der Informatik ugesinn, obwuel et am
amerikanesche Sproochgebrauch kee richtegen Numm fir se gëtt. Zu hir zielen zum
Beispill:

D'Technesch Informatik befaasst sech mat den Hardwaregrondlage vun der
Informatik. Hir Wuerzele leien an der Elektrotechnik an an der Logik. De
Mëttelpunkt vun der Technescher Informatik läit awer virun allem an der
Kombinatioun vun den eenzele Bauelementer, sou datt se funktiounsfäeg Computeren
erginn. Zu hir ginn ënner anerem gezielt:

D'applizéiert Informatik beschäftegt sech mat den Uwennungsméiglechkeete vu
Computeren an allen anere Beräicher vun der Wëssenschaft.



https://lb.wikipedia.org/wiki/Amerikaneschen_Onofh%C3%A4ngegkeetskrich

Den Amerikaneschen Onofhängegkeetskrich gouf vu 1775 bis 1783 tëscht den 13
Kolonie vun Nordamerika an hirer Metropol, Groussbritannien, ausgedroen.

D'Englänner hunn d'amerikanesch Kolonisten, déi sech erhuewen hunn
« insurgents » oder och « New England Patriots » gedeeft. Den amerikaneschen
Onofhängegkeetskrich gëtt als een Aspekt vun der Amerikanescher Revolutioun
gezielt, déi de Vereenegte Staaten erlaabt huet, d'Autonomie z'erreechen, a
republikanesch Institutiounen opzebauen. Als wichtege Grënnungsdatum vun der
Geschicht vun dësem Land huet de Krich zanter 1777 aner europäesch Groussmuechte
mat eragezunn, bei deene Frankräich eng grouss Roll gespillt huet.

De Krich goung mam Traité vu Paräis am Joer 1783 op en Enn, deen
d'Onofhängegkeet vun de Vereenegte Staate vun Amerika unerkannt huet. 70.000
Loyalisten hunn nom Krich missen d'Land verloossen, déi meescht sinn a Kanada
oder Groussbritannien ausgewandert, oder an d'britesch Kolonië vun der Karibik.

  Méi Informatioun doriwwer am Artikel: Chronologie vum Amerikaneschen
Onofhängegkeetskrich

No dem Siwejärege Krich (1756-1763) huet Frankräich e groussen Deel vu sengen
Territoiren an der Louisiane u Groussbritannien an u Spuenien oftriede missen.
De Konflikt hat wirtschaftlech Konsequenze fir d'britesch Kroun - d'Keess war
eidel. London huet decidéiert, datt d'amerikanesch Koloniste missten en Deel vun
de Fraisë matbezuelen. D'britescht Parlament huet nei Steieren an d'Liewe geruff
an eng Partie Gesetzer déi bei der amerikanescher Bevëlkerung net gutt ukomm
sinn (Sugar Act 1764, Townshend Acts 1767, Tea Act 1773). D'Kolonisten hu
refuséiert ze bezuelen, well si keng politesch Representatioun am House of
Commons zu London haten. De britesche Gouvernement huet de Bauere vun den
dräizéng Kolonien och verbueden, hir Lännereie westlech vun den Appalachen
auszebreeden, fir keng Konflikter mat den Indianer ze riskéieren.

Op wirtschaftlechem Plang hunn d'amerikanesch Kolonisten - besonnesch d'Händler
aus New England - d'Handelspolitik vu Groussbritannien kritiséiert: eng grouss
Partie vu Wueren, dorënner den Téi, duerften nëmme vun englesche Schëffer
transportéiert ginn, déi heirop e Monopol haten. Ausserdeem waren divers
Industrien an de Kolonië verbueden, wat si gezwongen huet, dës Wueren aus dem
Mammeland z'importéieren.

D'Onofhängegkeetsbewegung gouf an enger éischter Phas vum Samuel Adams an Thomas
Jefferson ugefouert. Et koum zu e puer Opstänn an der Stad Boston. Nom éischte
Boykott 1770 koum et 1773 zu der sougenannter Boston Tea Party. Zum entgültege
Broch koum et bei der Reunioun vun de Representante vun de Kolonië beim Kongress
vu Philadelphia am Joer 1774, an deem all d'Kolonien den Handel mat England
refuséiert hunn. 1775 huet de Kinnek Georges III. en totalt Handelsembargo géint
Nordamerika decidéiert. D'Kolonisten déi net loyal waren, goufen als Rebellen
ugesinn, an de 4. Juli 1776 huet de Kongress d'Onofhängegkeetserklärung vun den
13 nordamerikanesche Kolonien adoptéiert.

Vum 4. Juli 1776 un, also dem Dag wou sech d'Kolonie fir onofhängeg erkläert
hunn, haten d'Awunner d'Wiel wie si géifen ënnerstëtzen. Déi Leit, déi fir
d'Onofhängegkeet waren, goufen « Americans » oder « Patrioten » oder och nach
« Kongressisten » genannt. D'Géigner vun der Onofhängegkeet goufe « Loyalisten »
oder och nach « Männer vum Kinnek » genannt. De Kongress hat tëscht 40-45 % vun
der Bevëlkerung op senger Säit. 15-20 % vun der Bevëlkerung waren dem Kinnek
trei bliwwen. Verschidde Leit (virun allem an North- a South Carolina hunn
d'Fronte gewiesselt, anerer sinn neutral bliwwen. D'Loyalisten hate bis zu
50.000 Zaldoten an de Krichsjore fir de briteschen "Empire" z'ënnerstëtzen. Sou
war den Amerikaneschen Onofhängegkeetskrich net nëmmen e Krich géint d'Metropol
mä zu selwechter Zäit och e Biergerkrich tëscht Loyalisten a Patrioten.

Um Ufank haten d'Patriote keng Arméi mä nëmme Milizen. De Kontinentalkongress
huet den George Washington ass Chefkommandant vun der kontinentaler Arméi, déi
duerno d'US Army ginn ass, ernannt. Och wa méi wéi 250.000 Männer zur Verfügung
stoungen, ass d'Arméi ni iwwer 90.000 Männer erausgaangen, an de Washington hat
den direkte Kommando nëmmen iwwer eng 17.000 Leit. Ausserdeem war d'amerikanesch
Arméi bei wäitem net sou organiséiert wéi déi britesch.

Groussbritannien hat net genuch Leit fir géint d'Rebellioun firzegoen an hinne
stounge knapps 50.000 Mann zur Verfügung, wou och d'däitsch Söldner aus Hessen
an amerikanesch Loyalisten dobäi waren. Nom Siwejärege Krich waren d'Leit net
begeeschtert, nees zu de Waffen ze gräifen, an et war net einfach eng Arméi op
d'Been ze stellen.

D'Afroamerikaner hunn um Krich u béide Säiten deelgeholl. Si hu sech an der
amerikanescher Miliz engagéiert, woubäi dat de Kolonisten aus dem Süde wéineg
gepasst huet, well si net gär gesinn hunn, datt hir Sklave Waffen droen. Ëm déi
5.000 Afroamerikaner hunn op der Säit vun de Patriote matgekämpft. Am November
1775 huet de Gouverneur vu Virginia, de Lord Dunmore de Sklave versprach, datt
si ginge fräikommen, wann si sech an der britescher Arméi géifen engagéieren. Am
Joer 1779 huet de Sir Henry Clinton en ähnlecht Gesetz fir d'Regioun vun New
York erausginn. De gréissten Deel vun de Sklaven huet als Aarbechter oder
Mecanicien geschafft. Iwwer d'Hallschent ass un Epidemië wéi de Waasserpouken,
vun deenen d'Englänner betraff waren, gestuerwen. Och wann et d'Versprieche vu
verschiddenen englesche Gouverneure gouf, ass d'Majoritéit vun de Sklaven net
fräi komm. Op patriotescher Säit ware Sklaven, déi d'Fräiheet kruten, méi
heefeg.

Am Verlaf vum Krich hu sech d'Amerikaner Hëllef vu Bausse gesicht, fir géint
d'Englänner Meeschter ze ginn. Si hu bei de franséische Kanadier ugeklappt, déi
awer am Kader vum Quebec Act refuséiert hunn, an der britescher Kroun trei
bliwwe sinn. Nodeem d'Briten eng Néierlag bei Saragota 1777 hu missen astiechen,
ass Frankräich op der Säit vun den Amerikaner an de Krich agetrueden.

  Méi Informatioun doriwwer am Artikel: Frankräich am Amerikaneschen
Onofhängegkeetskrich

Am August 1776 hunn d'Briten New York ageholl. Dem Washington ass et no enger
Partie Néierlagen am Dezember an der Schluecht vun Trenton gelongen,
d'Situatioun vun de "Rebellen" ze stabiliséieren. Déi heemlech Ënnerstëtzung vun
den Amerikaner mat Waffen duerch Frankräich, ënner der Matwierkung vum
Beaumarchais, zanter 1776 huet eng wichteg Roll gespillt. Am September 1777 hu
britesch Truppe Philadelphia besat, mä mat der Victoire zu Saragota konnt
d'amerikanesch Arméi de Laf vum Krich an eng aner Richtung dréinen.

Obscho si zu Saragota gewonnen haten, war d'militäresch Lag vun der
amerikanescher Arméi am Wanter 1777/78 ganz schlecht. D'amerikanesch Milize sinn
duerch de Mangel u Verpflegung, Suen a Kleedung nees Heem gaangen.
D'Kontinentalarméi war zu dësem Zäitpunkt an engem ganz schlechten Zoustand. Si
huet nëmmen nach aus knapps 5.000 Mann bestanen. Eenheetlech disziplinaresch an
déngschtlech Strukture gouf et praktesch net. Zu deem Zäitpunkt huet sech de
Washington op Valley Forge, baussent dem briteschen Aflossberäich, zréckgezunn.

Hei gouf d'Ausbildung vun den Truppe forcéiert, wat e wichtege Faktor fir
d'Victoire vun den Amerikaner war, a wou de Friedrich Wilhelm vu Steuben eng
wichteg Roll gespillt huet. De Steuben huet d'Arméi am Lager vu Valley Forge,
als Generalmajor a Generalinspekter taktesch an operativ opgebaut. Hien huet fir
Disziplin an Organisatioun gesuergt, a war zäitweileg Generalstabschef vum
George Washington. Bis 1784 ass de Steuben Generalinspekter vun der Arméi
bliwwen.

D'Verbesserunge vum Steuben an der amerikanescher Arméi hu sech den 18. Juni
1778 an der Schluecht vu Monmouth gewisen. D'Truppe kruten d'Gefill, datt si den
Englänner och an enger oppener Schluecht gewuess wieren.

D'Briten an hir Alliéiert hunn ënner der Zersplitterung vun hirer Arméi an ënner
engem Ravitaillementsproblem gelidden, déi sech nodeem Frankräich 1778, Spuenien
1779 an Holland 1780 an de Krich op amerikanescher Säit agetruede waren,
verschäerft hunn. De Konflikt gouf elo och um Mier ausgedroen a besonnesch
Frankräich huet vill Truppen an déi Nei Welt geschéckt.

D'Feindselegkeeten tëscht de briteschen Hären an den amerikanesche Koloniste si
bei Lexington a Concord, Massachusetts, eskaléiert, wéi britesch Truppen, déi vu
Boston komm sinn, fir e Lager vu Rebellen auszehiewen, den 19. Abrëll 1775 vun
dëse gestiermt an ëmzingelt goufen.

Gläichzäiteg gouf en Ugrëff op Fort Ticonderoga am Champlainséi geplangt. Fort
Ticonderoga war vu strategescher Bedeitung, well et hei grouss Reserven u
Waffen, Munitioun an anere Versuergungsgüter gouf, a seng Kanounen e groussen
Anzuchsberäich ofgedeckt hunn. Den 10. Mee huet den Ugrëff ugefaangen: 80 Mann
aus New England, ënner dem Ethan Allen vu Vermont an dem Benedict Arnold aus dem
Connecticut hunn de Fort mat senger klenger Besatzung vu 40 Mann iwwerrompelt,
an déi hu sech erginn. Deen Erfolleg huet d'Moral vun de "Rebelle" gestäerkt, an
déi zwéin Uféierer ugespornt. Den 12. Mee huet den Allen Crown Point ageholl,
während den Arnold zanter dem 16. Mee zäitweis konnt Saint-Jean-sur-Richelieu, e
Fort op kanadeschem Territoire besetzen. Déi 100 Kanoune vun Ticonderoga goufen
ënner der Opsiicht vum Generalmajor Henry Knox iwwer Land direkt der Arméi vum
George Washington geschéckt, fir hie bei der Belagerung vu Boston
z'ënnerstëtzen.

An der Nuecht vum 16. op de 17. Juni sinn eng Ronn 1.200 Mann vun der Belagerung
weider zum Isthmus vun Charlestown gezunn, deen hinnen en Iwwerbléck iwwer
d'Stad erméiglecht huet, a si hunn hiert Quartéier um Breed's Hill opgeschloen.
2.200 britesch Zaldoten ënner dem Kommando vum Generalmajor William Howe goufen
de Moien drop ageschëfft, an hunn den Hiwwel gestiermt. An der Schluecht, déi
fälschlecherweis den Numm Schluecht vu Bunker Hill krut, konnt d'Siedlertrupp no
dräi Stuermugrëffer zréckgeschloene ginn. Mat zesummen 1.000 Doudegen a
Blesséierten hunn d'Brite méi wéi duebel souvill Verloschter wéi hir Géigner
missen astiechen. Allerdéngs haten d'Amerikaner an der Tëschenzäit hir
Truppenunzuel och op 3.000 Mann erhéicht. Et sollt déi eenzeg gréisser
Kampfhandlung während der Belagerung vu Boston bleiwen. De Generol Washington
huet den 3. Juli 1775 formell de Kommando iwwer d'Truppe bei Boston iwwerholl,
an huet sech ëm eng Verstäerkung vun den Truppe gekëmmert. Bis zum Mäerz 1776
hat hien eng Arméi vu 14.000 Mann op d'Bee gestallt. De 4. Mäerz huet hien an
enger Blëtzaktioun d'Dorchester Heights a kuerz duerno och Nook's Hill ugegraff,
fir do d'Artillerie opzestellen. Den Howe huet erkannt datt seng Situatioun
ëmmer méi schlecht ginn ass, an huet zanter dem 17. Mäerz d'Stad evakuéiere
gelooss. Hien ass zesumme mat sengen 9.000 Mann de 26. Mäerz op Halifax gezunn.

Am Juni 1775 hat de Kontinentalkongress all Militäraktioun géint Kanada erlaabt.
An dëser Entscheedung louch d'Hoffnung, d'Brite mat Hëllef vun de Fransousen,
déi de gréissten Deel vum kanadeschen Territoire fir sech beusprocht hunn, aus
Nordamerika ze verdreiwen, a Kanada als 14. Kolonie anzehuelen. Ausserdeem war
de Kongress gewuer ginn, datt de britesche Kommandeur a Kanada am Gaang war, nei
Truppen zesummenzestellen, fir New York unzegräifen. No dësem Beschloss vum
Kongress koum et zu enger Invasioun vu Kanada am Hierscht 1775. De Benedict
Arnold, dee vu Cambridge, Massachusetts aus ugegraff huet, huet seng 1.100
Männer iwwer de Maine zum Kennebec bréenge gelooss. Wéi hien den 8. November zu
Québec ukomm war, hat hien nach 650 Männer bei sech. Hei sollt hien op de
Richard Montgomery waarden, deen de Kommando am Fort Ticonderoga iwwerholl hat.
De Montgomery ass laanscht den Champlainséi eropkomm, an huet de 17. September
ugefaangen Saint-Jean-sur-Richelieu ze belageren, wat den 2. November gefall
ass. Dëst war e wichtege Schrëtt, deen eng amerikanesch Besatzung vum Québec
méiglech gemaach huet. Den 3. Dezember ass hie beim Arnold ukomm, deen awer
mëttlerweil nëmmen nach 300 Männer hat, a sou ass et grad emol duergaangen, fir
Montréal ze befestegen.

Fir déi zwéi Kommandeuren huet sech e weidere Problem gestallt. Déi meescht
Zaldote ware Fräiwëlleger, deenen hir Kontrakter Enn 1775 auslafe géifen. An
hirer Verzweiwelung hu si an der Nuecht vum 30. op den 31. Dezember ugegraff, mä
haten awer keen Erfolleg. D'Verloschter op amerikanescher Säit louche bei ëm déi
100 Doudeger a 400 Gefaangen, woubäi de Montgomery och an där Schluecht gefall
ass. D'Belagerung konnt nach bis zum Fréijoer 1776 gehale ginn, duerno goufen
d'Koloniste vun de Briten nees zréck bis un de Champlainséi gedréckt.

Nodeem d'Brite Boston hu misse raumen, ass de Washington mat senger Arméi, déi
knapps méi wéi eng Miliz war, direkt Richtung New York weidergezunn, well hien
do en Ugrëff vun der Kroun op dësem strategesche Punkt erwaart huet. Am Juli an
am August 1776 huet de Generol Howe mat der Ënnerstëtzung vun der Flott vu
sengem Brudder dem Admirol Richard Howe 32.000 britesch an hessesch
Beruffszaldoten op Staten Island bruecht. An där Zäit konnt de Washington 20.000
ontrainéiert Zaldote vum Kongress a Milizzaldote versammelen, an huet op
Manhattan Island schwéier Befestegunge baue gelooss. D'Hallschent vu sengen
Truppen huet hien an déi nei Befestegungsanlagen op de Brooklyn Heights
geschéckt, an huet Manhattan dem Generalmajor Israel Putnam iwwerlooss. Tëscht
dem 22. a 25. August hunn 20.000 vum Howe senge Männer Staten Island an der
Nuecht gestiermt an duerno d'Kontinentaltruppe vu lénks flankéiert. Den Howe
huet sech dunn awer entscheet, dem Sullivan an de Réck ze falen, wat him och
gelongen ass. D'amerikanesch Truppe konnte sech gréisstendeels op Manhattan
zréckzéien an d'Verloscher goufen op 300-400 Doudeger an 1.200 Gefaangener
geschat.

No der Victoire op Long Island sinn déi héichmotivéiert Brite weider op
Manhattan gelant, wat de Washington zu engem Réckzuch no Norde gezwongen huet.
Wéi d'Forte Washington a Lee op der anerer Säit vum Hudson River am November
1776 un d'Englänner verluer goufen, huet sech de Washington weider queesch
duerch New Jersey zréckgezunn, während den Howe hie verfollegt huet. De
Washington konnt mat 3.000 Mann iwwer den Delaware River no Pennsylvania
entkommen. Doropshin hunn den Howe a seng Männer hir Wanterquartéieren zu New
York ageriicht, hunn awer zum Beispill Newport, Rhode Island souwéi aner Stied
an New Jersey befestege gelooss. De Washington huet am Dezember 1776 en
Iwwerraschungsugrëff op déi 1.400 hessesch Truppen zu Trenton decidéiert, fir
d'Moral vu sengen Truppen ze hiewen. Vun de 7.000 Reservisten, déi hien zur
Verfügung hat, huet hien 2.400 iwwer de Floss Delaware, dee bal komplett
zougefruer war, an d'Géigend vun Trenton brénge gelooss. D'Stad selwer gouf de
26. Dezember um 8 Auer Moies duerch zwou Kolonnen ugegraff. D'Hessen, déi net
dorop virbereet waren, hu sech no annerhallwer Stonn erginn. Allerdéngs konnten
eng 400 vun hinnen op Bordentown, New York, flüchten.

No dem Coup zu Trenton ass de Washington mat sengen hessesche Gefaangenen nees
iwwer den Delaware a Pennsylvania gezunn. Allerdéngs hat hien um Enn vum Joer
Angscht, net genuch Zaldoten ze hunn, an huet zu Trenton eng Sträitmuecht vu
knapps 2.500 Mann agesammelt. Wat hien net wousst war, datt de britesche
Generalmajor Charles Cornwallis him gefollegt war, an dësen huet mat 6.000
britesche Beruffszaldoten Trenton gestiermt. Den 2. Januar 1776 stoung de
Washington mam Réck zum Delaware, well hie sech op den Assunpink Creek
zréckgezunn hat. De Cornwallis huet net direkt ugegraff, wat den Amerikaner
d'Méiglechkeet ginn huet, sech an der Nuecht vum 2. op den 3. Januar iwwer eng
Niewestrooss zréckzezéien. Nodeem si no Norden a Süde geflücht waren, hu si eng
Kolonn vu briteschen Zaldoten ënner dem Charles Mawhood ugegraff, déi Richtung
Cornwallis ënnerwee waren. Dem Mahwood seng Zaldote konnten eréischt verdriwwe
ginn, wéi de Washington mat sengem Batailloun bei de Kolonisten ukomm war. De
Mahwood konnt sech op Morristown an New Brunswick zréckzéien. Hien hat 86
Verloschter ze bekloen. De Washington huet sech och nees zréckgezunn, an zwar an
d'Hiwwelen ëstlech vun New Brunswick, déi duerch hir vill Bëscher e gudde Schutz
géint d'Brite gebueden hunn. Hei huet hie säi Wanterquartier ageriicht, wat de
Generol Howe bemierkt huet, mä et war him onméiglech, all Punkte vun deenen déi
de Washington hätt kënnen ugräifen, ofzedecken, a sou huet och hie sech op New
Brunswick zréckgezunn.

Déi britesch Strategie vum Joer 1777 huet zwee Ziler verfollegt. New England
sollt mat engem Sichelschnëtt vu Kanada den Hudson erof op Albany vun enger
Trupp vun den anere Kolonien ofgetrennt ginn, während eng aner Grousseenheet,
déi vun New York aus no Norde virrécke sollt, d'Ëmklamerung vervollstännegen an
d'kanadesch Truppe verstäerke sollt. Als Zweet haten d'Brite wëlles,
Philadelphia anzehuelen, well do de Sëtz vun der Revolutiounsregierung war.

De Feldzuch vun de Briten huet mat enger Bewegung vun zwou Arméie vu Kanada aus
ugefaangen, dee vun New York aus gouf vum Generalmajor John Burgoyne geleet,
deem seng Mannstäerkt sech aus 7.500 Briten an ongeféier 400 Indianer
zesummegesat huet. Dës Sträitmuecht ass iwwer de Champlainséi virgestouss, an
huet 2.500 Kontinentaltruppen a Milizeenheete gezwongen, Ticonderoga de 27. Juni
z'evakuéieren. Och aner amerikanesch Eenheeten, ënner dem Gesamtkommando vum
Schuyler, hu sech no Süden zréckgezunn. Dobäi konnte si déi schwéier britesch
Eenheete bremsen, well si selwer liicht bewaffent méi séier viru komm sinn.

Eng vun de kanadeschen Eenheeten huet aus 700 Beruffszaldoten a knapps 1.000
Indianer bestanen a stoung ënner dem Barry St. Leger. Déi Arméi huet sech vum
Fort Oswego um Ontarioséi aus no Oste beweegt, an ass den 2. August am
Mohawk-Dall ukomm. Eigentlech wollte si sech dem Burgoyne uschléissen, mä hunn
awer d'Taktik missen änneren, wéi si vun 950 Kolonisten ënner dem Arnold
ugegraff goufen. De Burgoyne ass weider Richtung Albany gezunn. Vum 13. op de
14. September ass de Burgoyne iwwer den Hudson bei Saragota gaangen. An der
Tëschenzäit hat de Gates, deen de Schuyler den 19. August beim Kommando iwwer
d'nërdlech Truppen ofgeléist hat, seng Arméi op 7.500 Männer opgestockt. De
Burgoyne wollt Albany nach virum Wanter erreechen, an et koum zu enger Schluecht
bei de Bemis Heights. D'Amerikaner hunn de Poste missen opginn, mä d'Briten hate
schwéier Verloschter ze bekloen a sou konnten d'Amerikaner op den Hiwwele
bleiwen. De 17. Oktober huet de Burgoyne kapituléiert.

Déi britesch Entreprise fir Philadelphia anzehuelen, ass Enn Juli 1777 un
d'Rulle komm. Ënner dem Kommando vum Howe si 15.000 Zaldote vun New York aus op
den Head of Elk (haut Elkton, Maryland) gesegelt, wou hir Landung e Mount méi
spéit de 25. August ofgeschloss war. An der Tëschenzäit hat de Washington mat
sengen 11.000 Zaldoten eng schwéier befestegt defensiv Position um Chad's Ford
op der Ostsäit vum Brandywine Creek ageholl. Den Howe huet de Washington den 11.
September 1777 ugegraff, andeems hien dem Generol Cornwallis den Uerder ginn
hat, d'amerikanesch Zaldoten op der rietser Flank unzegräifen, während
d'hessesch Zaldoten um aneren Ufer d'Truppen aschüchtere sollten. D'Zaldote vum
amerikanesche Generol Nathanael Greene konnten awer verhënneren, datt d'Arméi
komplett agekreest géif ginn. No der Schluecht hu sech d'Amerikaner op Chester
zréckgezunn, nodeem si knapps 1.200 Zaldote verluer haten.

No hirer Victoire bei Brandywine sinn d'Truppen ënner dem Howe zwou Woche laang
an der Géigend vu Philadelphia patrouilléiert. An där Zäit hu si géint eng
amerikanesch Eenheet ënner dem Generol Anthony Wayne bei Paoli gewonnen, a
konnten de 26. September 1777 d'Stad anhuelen. Den Howe huet zu Germantown en
Haaptquartéier ageriicht, an eng 9.000 Mann do stationéiere gelooss. Well de
Washington Angscht hat, datt d'Englänner weider Befestegunge géifen opbauen,
huet hien de Stützpunkt an der Nuecht vum 3. op de 4. Oktober ugräife gelooss.
Moies koum et awer zu déckem Niwwel wat dozou gefouert huet, datt sech
d'Amerikaner deelweis selwer ënnerdenee beschoss hunn, an d'Briten, déi besser
organiséiert waren, sech nei forméiere konnten. Wéi bei de Kolonisten och nach
d'Munitioun knapps ginn ass, hu si sech géint 9 Auer Moies zréckgezunn. Den Howe
huet si nach eng Zäitche verfollegt, mä huet awer d'Amerikaner déi op der Plaz
bliwwe waren, verschount. D'Amerikaner hate 673 Doudeger ze bekloen, d'Briten hu
521 Affer gezielt.

Nom Ofschloss vum amerikanesch-franséischen Traité de 6. Februar 1778 hunn
d'Brite sech ausser mat de Kolonisten och nach mat der franséischer Flott
ausenaner ze setzen. De Generol William Henry Clinton, deen den Howe den 8. Mee
vu sengem Kommando iwwer Amerika entbonnen hat, huet decidéiert, de gréissten
Deel vu sengen Truppen, déi zu Philadelphia stationéiert waren, méi no un d'Küst
ze réckelen, well et vun do aus méi einfach war, mat der englescher Flott a
Kontakt ze bleiwen. 10.000 Mann hu sech duerch New Jersey op de Wee Richtung New
York gemaach. De Washington huet säi Lager opgeléist, a mat zirka 13.500
Zaldoten d'Brite verfollegt. D'Amerikaner hunn d'britesch Kolonne bei Monmouth
Courthouse (haut Freehold, New Jersey) ugegraff. Aus net vollstänneg opgekläerte
Grënn huet den amerikanesche Generol Lee fréi Virdeeler vun der Schluecht net
ausgenotzt, an huet den Uerder fir e Réckzuch ginn. De Washington huet
d'Kommando mat eegene Verstäerkungen iwwerholl. Dëst huet dem Clinton Mutt
gemaach, mat senger Haaptarméi unzegräifen. D'Schluecht huet bis an d'Owesstonne
gedauert, ouni datt sech eng Krichspartei zréckgezunn huet. Wéi et däischter
war, konnten d'Briten op Sandy Hook flüchten, vu wou aus si mam Schëff weider op
New York City komm sinn. Dem Washington seng Arméi ass weider Richtung Norde
gezunn an huet bei White Plains Stellung bezunn.

1778 ass aus der Rebellioun vun de Kolonië vun Nordamerika en internationale
Krich ginn. Frankräich huet eng Allianz mat de Kolonisten de 6. Februar 1778
ënnerschriwwen, a Spuenien ass als Alliéierte vu Frankräich am Juni 1779 an de
Krich gezunn. Am Géigesaz zu de Fransousen hunn d'Spuenier awer d'Amerikanesch
Onofhängegkeet net unerkannt, aus Angscht an hire Kolonië kéinten déiselwecht
Iddien opkommen. Och Holland huet sech 1780 an de Konflikt agemëscht. Dës dräi
Länner hate scho virdrun ëmmer nees eng finanziell Ënnerstëtzung un d'Amerikaner
geschéckt, an der Hoffnung, d'britesch Muecht ze schwächen.

  Méi Informatioun doriwwer am Artikel Frankräich am Amerikaneschen
Onofhängegkeetskrich an am Artikel Amerikaneschen Onofhängegkeetskrich um Mier

An der éischter Schluecht ass eng britesch Expeditiounsträitmuecht ënner dem
Generol Robert Howe an engem Abschnitt vum Savannah River net wäit vun der Stad
mam selwechten Numm gelant, an huet d'Stad ageholl. D'Joer drop ass dem
d'Estaing seng franséisch Flott aus der Karibik zréckkomm, an huet Truppen op
Beaulieu bruecht, 14 Meile südlech vu Savannah. Nodeem d'Virbereedungen
ofgeschloss waren, hunn eng knapps 1.500 Amerikaner ënner dem Generol Benjamin
Lincoln a 5.000 Fransousen déi 3.200 Briten an der Stad belagert. Si goufen
allerdéngs zréckgeschloen.

De 16. August 1780 si 4.100 amerikanesch Truppen ënner dem Gates an dem Baron de
Kalb, déi zur Verstäerkung vun den Truppe bei Charleston geschéckt gi waren, op
eng 2.200 britesch-hessesch Zaldoten ënner dem Cornwallis getraff. Dës Schluecht
war eng Victoire fir d'Briten, déi 312 Männer verluer hunn, während d'Amerikaner
880 Affer ze bekloen haten.

Cowpens, South Carolina, war eng klassesch Schluecht vum Onofhängegkeetskrich.
D'Schluecht war markéiert vun enger Offensiv vun de Kolonisten ënner dem Generol
Nathanael Greene, déi d'Briten aus dem südleche Kampfgebitt verdreiwe sollt.
D'Vernichtung vun engem groussen Deel vun der kinneklecher Südarméi war e
grousse strategesche Virdeel fir d'Amerikaner am weidere verlaf vum Krich.

Zu Guilford Court House, North Carolina, sollt fir de Greene eng
Entscheedungsschluecht géint de Cornwallis ausgedroë ginn. Mä och wann hien an
der Defensiv war a mt iwwer 4.400 Mann an der Iwwerzuel, huet hie géint déi
1.900 Brite mat wäit méi Erfarung verluer. Allerdéngs haten d'Briten och
Verloschter op hirer Säit, déi si gezwongen hunn, sech op Yorktown zréckzezéien.
Hei huet sech de Cornwallis nees missen den Amerikaner stellen.

Zanter 1778 haten d'Brite sech haaptsächlech op d'südlech Kolonië konzentréiert,
well si versicht hunn, hei hiren Afloss zréckzegewannen. Dat war an hiren An
awer onméiglech soulaang d'Koloniste vu Virginia aus Operatioune konnte starten.
Also huet de Clinton den amerikaneschen Iwwerleefer Benedict Arnold mat 1.600
Männer den James River eropgeschéckt. Bis Enn Mee ass et de Brite gelongen,
7.200 Mann ze sammelen. De Cornwallis krut den Uewerbefehl iwwer all Truppen a
Virginia an huet Ugrëffer bis Mëtt Juni gefouert. Am Ufank konnte sech him
nëmmen d'Truppen ënner dem LaFayette entgéint stellen, déi Mëtt Juni awer vun
Truppen ënner dem Anthony Wayne an dem Baron vu Steuben, dem Chefinspekter vun
der Continental Army, verstäerkt goufen. De Cornwallis huet sech op d'Küst
zréckgezunn, fir besser a Kontakt mam Clinton zu New York bleiwen ze kënnen.

An der Tëschenzäit war dem Washington säi virleefegen Opbau vun enger Nordarméi
ugelaf, déi vu 4.800 Fransousen ënner dem Rochambeau fir en Ugrëff op New York
verstäerkt gouf. De Washington huet seng Pläng awer op d'Kopp gehäit, wéi hie
gewuer ginn ass, datt hie weider 3.000 Männer vum franséischen Admirol François
de Grasse géif kréien. Den Admirol hat säin Operatiounsgebitt an der Karibik
verlooss, an huet dem Washington d'Zaldote bis Mëtt Oktober an
d'Chesapeake-Bucht bruecht. Doropshin huet de Washington beschloss, mat engem
Groussdeel vu senger Arméi Richtung Virginia ze zéien. Hien ass vum 20. bis 26.
August iwwer den Husdon komm, an ass iwwer New Jersey a Pennsylvania Richtung
Maryland weidergezunn.

An der Tëschenzäit war dem de Grasse seng Flott op der Küst vu Yorktown gelant,
an 3.000 Zaldote goufe lassgeschéckt, fir de LaFayette z'ënnerstëtzen. Den
Admirol gouf beim Auslafen de 5. September vum Thomas Graves iwwerrascht an et
koum zu enger Séischluecht déi de Fransous strategesch fir sech entscheede
konnt. De britesche Flottekommandant huet sech zréckgezunn. Dëst huet dem
Washington an dem Rochambeau erlaabt, mat hire 15.500 Zaldote Yorktown den 28.
September ze belageren. Dëst huet bis zum 17. Oktober gedauert, bis de
Cornwallis e Waffestëllstand ugefrot huet. Den 19. Oktober huet hie
kapituléiert. Domat waren all englesch Hoffnungen op eng Victoire an Nordamerika
ëmsoss an et koum schlussendlech zu de Friddensverhandlungen.

Nodeem d'Entscheedung vum Krich no der Belagerung vu Yorktown am Oktober 1781
gefall war, goufen d'Friddensverhandlungen opgeholl. Am Traité vu Paräis huet
Groussbritannien d'Onofhängegkeet vun de fréiere britesche Kolonien an
Nordamerika unerkannt. England huet op all Gebidder bis zum Mississippi River
verzicht. D'Vereenegt Staaten hunn hir Nordgrenz bis zu de Grousse Séien
ausgedehnt, a Florida ass nees u Spuenien gaangen.



https://lb.wikipedia.org/wiki/Wolfgang_Amadeus_Mozart

De Wolfgang Amadeus Mozart, eigentlech Joannes Chrysostomus Wolfgangus
Theophilus Mozart, gebuer de 27. Januar 1756 zu Salzburg, a gestuerwen de 5.
Dezember 1791 zu Wien, war e Komponist vun der Wiener Klassik. Säin ëmfangräicht
Wierk genéisst weltwäit Popularitéit a gehéiert zum Standartrepertoire vun der
Klassik. Hie selwer huet sech meeschtens Wolfgang Amadé Mozart genannt, Amadeus
huet säin Urspronk an der Latiniséierung déi an der Romantik Moud war.

De W. A. Mozart ass de 27. Januar 1756 um aacht Auer owes zu Salzburg an der
Getreidegasse 9 an enger Dräizëmmerwunneng vun engem Méifamilljenhaus (Hagenauer
Haus) op d'Welt komm. Seng Elteren, déi aus beruffleche Grënn an d'kierchlecht
Fürstentum Salzburg geplënnert waren, waren de fürstäerzbëschofleche
Vizekapellmeeschter Leopold Mozart aus Ausgburg an d'Anna Maria Pertl aus Sankt
Gilgen. Schonn um Virmëtten no senger Gebuert gouf hien am Doum zu Salzburg op
den Numm Joannes Chrysostomus Wolfgangus Theophilus gedeeft. De Ruffnumm war
Wolfgang bzw. Wolferl.

Schonn am Alter vu véier Joer kruten hien a seng fënnef Joer méi al Schwëster
Maria Anna Walburga Ignatia, genannt „Nannerl“ vum Papp den éischte Musek- an
Allgemengunterrecht (Piano, Gei a Kompositioun). Scho 1761 huet de Papp Mozart
en Andante an en Allegro als „Wolfgangerl Compositiones“ opgezeechent, deenen en
Allegro an e Menuetto gefollegt sinn (datéiert op den 11. bzw. 16. Dezember
1761. Dat fälschlecherweis ëmmer als fréiste Kompositioun genanntent Menuett a
Sol Majeur mat engem Menuett an Do majeur als Trio, KV 1, ass wahrscheinlech
eréischt 1764 entstanen). Och dem Mozart seng Begabung am Pianos- a Geiespill
ass séier däitlech ginn. 1762, also mat 6 Joer, hat hie seng éischt Optrëtter.

Éischt Concertsreese vum Wolfgang a senger Schwëster Nannerl mat den Eltere
goufen arrangéiert, fir dem Adel déi talentéiert Kanner ze presentéieren. Nom
Erfolleg vum Wonnerkand zu München an zu Wien huet d'Famill den 9. Juni 1763 eng
wäit Tournée duerch d'däitsch Länner a Westeuropa ënnerholl, déi bis den 28.
November 1766 gedauert huet, wéi si nees zu Salzburg ukomm sinn: München,
Augsburg, Ludwigsburg, Schwetzingen, Heidelberg, Mainz, Frankfurt am Main,
Koblenz, Köln, Oochen, Bréissel, Paräis (18. November 1763), Versailles, London
(23. Abrëll 1764), Dover, Belsch, Den Haag, Amsterdam, Utrecht, Mecheln, nees
Paräis (10. Mee 1766), Dijon, Lyon, Genf, Lausanne, Bern, Zürich,
Donaueschingen, Ulm a München, wou d'Kanner bei Haff oder an ëffentlechen
Akamedie musizéiert hunn. Während dëse Reese sinn, ënner anerem, déi éischt
Sonate fir Piano a Gei entstanen (déi véier Sonate fir Piano a Gei, KV 6 bis 9,
sinn 1764 déi éischt gedréckte Kompositioune vum Mozart) souwéi déi éischt
Symphonie a Re # majeur (KV 16).

E wichtegt Resultat vun dëser Rees war, datt de Mozart zu London mat der
italienescher Symphonie an Oper vertraut gemaach gouf. Do huet hien och de
Johann Christian Bach kennegeléiert, deen hie sech als Virbild geholl huet. 1778
huet de Mozart aus Paräis heem geschriwwen: „..ich liebe ihn (wie sie wohl
wissen) von ganzem herzen – und habe hochachtung vor ihm..“.

Nodeem d'Famill nees zu Salzburg ukomm war, koum et zu éischten Uropféierungen,
dorënner och vun der Schouloper Die Schuldigkeit des ersten Gebotes, déi den
eelefjäerege Mozart zesumme mat de wesentlech eelere Salzburger Haffmuseker
Anton Cajetan Adlgasser a Michael Haydn komponéiert hat. Am September koum et zu
enger zweeter Rees mat der Famill op Wien. Wéinst enger Waasserpoukenepidemie
sinn si op Brünn an Olmütz gefuer. D'Krankheet huet de Wolfgang a seng Schwëster
awer och do erreecht an huet (lt. méi Biographien) Leeënzeechen a sengem Gesiit
hannerlooss. Nodeem d'Kanner nees gesond waren ass de Mozart den 10. Januar 1768
nees op Wien gaangen, wou hien d'Sangspill Bastien und Bastienne (KV 50),
d'Waisenhausmesse (KV 139) souwéi d'Opera buffa La finta semplice (KV 51)
fäerdeggestallt huet. Obscho vum däitsche Keeser Franz I. bestallt, konnt dës
lescht net opgefouert ginn; Grond waren Intrige vun der sougenannter
italienescher Partei ronderëm den Haffintendant Giuseppe Affligio.

No 15 Méint zu Wien ass de Mozart mat senger Famill de 5. Januar 1769 nees op
Salzburg zréckgaangen. Hei gouf La finta semplice den 1. Mee endlech opgefouert,
an hei krut hien de 27. Oktober als Drëtte Concertsmeeschter vun der Salzburger
Haffkapell seng éischt Plaz - och wann dës net bezuelt gouf.

Knapps dräi Woche méi spéit, den 13. Dezember 1769, ass de Mozart mat sengem
Papp zu der éischter vun dräi ausseruerdentlech erfollegräichen Italiereesen
opgebrach, déi - mat Ënnerbriechunge vu Mäerz bis August 1771 an Dezember 1771
bis Oktober 1772 - bal dräianhallef Joer gedauert huet.

Déi éischt Rees huet si op Verona, Mailand, Bologna, Florenz, Roum, Neapel,
Turin, Venedeg, Padua, Vicenza, Verona, Innsbruck an zréck op Salzburg gefouert.
Hei huet de Mozart bis zum Hierscht gerascht, fir duerno fir e längeren
(drëtten) Openthalt op Mailand ze goen. Vum Poopst Clemens XIV. gouf hie 1770 zu
Roum zum Ritter vum Gëllene Sporn ernannt, mä hien huet, am Géigesaz zum Gluck,
ni vum Privileg sech "Ritter" ze nenne Gebrauch gemaach. Zu Roum ass et him
gelongen, nodeem hien nëmmen een oder zweemol den néngstëmmege Miserere vum
Gregorio Allegri héieren hat, de Grondkader vun dëser Partitur (déi vum Vatikan
streng geheim gehale gouf) aus dem Gediechtnis feelerfräi néierzeschreiwen. Net
kloer ass, wéiwäit d'Sänger Stëmmen beim Improviséiere koloréiert hunn, an op de
Mozart dat opschreiwe konnt.

Beim Padre Giovanni Battista Martini zu Bologna huet de Mozart Kontrapunkt
studéiert. No enger Prüfung gouf hien an d'Accademia Filarmonica di Bologna
opgeholl. Do ass hie bedeitende Museker wéi dem Giovanni Battista Sammartini,
dem Niccolò Piccinni, dem Pietro Nardini an dem Giovanni Paisiello begéint. De
26. Dezember 1770 huet hien d'Uropféierung vu senger Opera seria Mitridate, Rè
di Ponto (KV 87) zu Mailand erlieft, déi beim Publikum e groussen Erfolleg war
an zu zwéi weideren Opträg gefouert huet: der Serenata teatrale Ascanio in Alba
(KV 111, Uropféierung zu Mailand de 17. Oktober 1771) souwéi d'Dramma per musica
Lucio Silla (KV 135, Uropféierung zu Mailand an der Saison 1772/73). De 15.
Dezember 1771 si Papp a Jong nees op Salzburg zréck komm, nodeem sech
d'Hoffnungen op eng Plaz an Italien net erfëllt haten.

Zu Salzburg gouf am Joer 1772 den Hieronymus vu Colloredo-Mannsfeld
Fürstäerzbëschof vu Salzburg als Nofolger vum verstuerwene Sigismund Christoph
vu Schrattenbach. Vum neie Fürst gouf de Mozart am August zum bezuelte
Concertsmeeschter vun der Salzburger Haffkapell ernannt. Dëst huet awer net zu
engem Enn vun de ville Reese mat sengem Papp gefouert. De Mozart huet weiderhi
versicht, dem enke Reglement vu sengem Salzburger Déngscht dovunzekommen. Vum
24. Oktober 1772 bis zum 13. Mäerz 1773 war hien op senger drëtter Italierees
wou Lucio Silla Première hat, an och Exultate, jubilate ass entstanen. Vu Juli
bis September 1773 war hien zu Wien, wou säin éischte Pianosconcert entstanen
ass. Zanter Oktober 1773 huet D'Famill Mozart um éischte Stack vum
Danzmeeschterhaus gewunnt, wat virdrun dem Salzburger Haffdanzmeeschter Franz
Gottlieb Spöckner (zirka 1705–1767) gehéiert hat.

No enger Paus ass de Mozart de 6. Dezember 1774 op München gereest, wou seng
Opera buffa La finta giardiniera (KV 196) Première hat. Nodeem hien de 7. Mäerz
nees zu Salzburg war, huet de Mozart op en Neits versicht, sech zu Salzburg als
musekalesche Kënschtler z'etabléieren. Hien huet zum Beispill d'Dramma per
musica Il rè pastore den 23. Abrëll 1775 zu Salzburg fir d'éischt opféiere
gelooss, mä et ass beim Publikum net gutt ukomm. Nodeem hien e puermol fir Congé
gefrot hat, huet hien 1777 seng Kënnegung agereecht, an huet gebieden, aus der
Salzburger Haffkapell entlooss ze ginn.

Nodeem hien entlooss gi war, huet sech de W. Mozart den 23. September 1777 mat
senger Mamm op eng Rees duerch verschidde Stied gemaach; hien huet versicht eng
nei a besser Plaz ze fannen. Hien huet zu München probéiert, duerno zu Augsburg
an um Haff vum Mannheimer Kurfürst Karl Theodor, wou hien och de kurfürstlechen
Orchester mam Kapellmeeschter Christian Cannabich kennegeléiert huet (kuckt och
Mannheimer Schoul). Mä och hei konnt hie keng Plaz oder e musekaleschen Optrag
fannen. Hien huet awer d'Famill Weber kennegeléiert, an an d'Duechter Aloysia,
eng jonk Sängerin a spéider Münchner Primadonna, huet hie sech verléift.

No fënnef Méint zu Mannheim sinn de Mozart a seng Mamm, op Drock vum Papp, op
Paräis gereest, wou si den 23. Mäerz 1778 ukomm sinn. Hei konnt de Mozart
ëmmerhi seng Balletsmusek Les petits riens opféieren, mä och hei gouf et keng
weider Engagementer. Den 3. Juli 1778 ass seng Mamm um 10 Auer owes gestuerwen.

Net begeeschtert hie sech dräi Méint drop, de 26. September, nees op de Wee op
Salzburg gemaach, fir d'Plaz vum Hafforganist ze kréien. Dës Rees huet hien
iwwer Stroossbuerg, Mannheim a Kaiserslautern op München bruecht, wou hien nees
der Famill Weber begéint ass. Eréischt am Januar 1779 ass hien nees zu Salzburg
ukomm a gouf de 17. Januar zum Hafforganist ernannt. Hei huet hien
d'Krönungsmesse (KV 317) komponéiert.

Dësen neie Versuch mat engem Engagement zu Salzburg ass zwanzeg Méint
einegermoosse gutt gaangen, obschonn d'Relatioune mam Äerzbëschof net déi bescht
waren, well dësen him ënner anerem verbueden hat, bei grousse Concerten zu Wien
matzemaachen. De 5. November 1780 ass hie fir d'Uropféierung vu senger Opera
seria Idomeneo (KV 366) den 29. Januar 1781 op München gereest. Direkt drop gouf
hie vum Äerzbëschof op Wien geruff, wou de Sträit eskaléiert ass. De Mozart huet
den 8. Juni 1781 zu Salzburg gekënnert an ass op Wien geplënnert. Säi
Liewensënnerhalt huet hie sech mat Concerten a privaten an ëffentlechen Akademie
finanzéiert.

Befreit vun de Salzburger 'Fesselen' huet den onofhängege Komponist a
Musekschoulmeeschter, deen ëmmer op der Sich no Opträg a Pianosschüler war, déi
ganz grouss Opere geschaaft. De 16. Juli 1782 gouf zu Wien Die Entführung aus
dem Serail (KV 384), e Sangspill am Optrag vum däitsche Keeser an
éisträicheschen Äerzherzog Joseph II. fir d'éischt Kéier opgefouert. Den 1. Mee
1786 hat d'Opera buffa Le nozze di Figaro (KV 492) Première, den 29. Oktober
1787 den Drama giocoso Don Giovanni (KV 527) zu Prag, de 26. Januar 1790 d'Opera
buffa Così fan tutte (KV 588) nees zu Wien (déi lescht dräi no Libretti vum
Lorenzo Da Ponte), de 6. September 1791 d'Opera seria La clemenza di Tito (KV
621) zu Prag an den 30. September 1791 hat déi grouss Oper Die Zauberflöte (KV
620) am Emanuel Schikaneder sengem Theater Première. Geschicht an Textr vun der
Zauberflöte ginn op den Emanuel Schikaneder zréck, a stellen eng spekulativ
Mëschung aus engem Virgängerwierk („Der Stein der Weisen“), engem Mäerche vum
Wieland a fräimaurereschen Attributer duer. An dëser Phas huet de Mozart
ausserdeem d'Messe in c-Moll (KV 427) (1783) a wichteg Instrumentalwierker
komponéiert: déi sechs Sträichquartetter, déi dem Joseph Haydn gewidmet waren
(KV 387, 421, 428, 458, 464, 465) (1785), d'Linzer Sinfonie (KV 425), d'Prager
Sinfonie (KV 504) (1786) an Eine kleine Nachtmusik (KV 525) (1787) souwéi déi
dräi lescht Sinfonien Es-Dur (KV 543), g-Moll (KV 550) an C-Dur
(Jupiter-Sinfonie, KV 551) (1788).

Zu Wien huet de Mozart de Gottfried van Swieten kennegeléiert, de Präfekt vun
der Keeserlecher Bibliothéik (haut: Éisträichesch Nationalbibliothéik), e
grousse Frënd vun der Musek. Dësen huet hie mat den Aarbechte vum Johann
Sebastian Bach a Georg Friedrich Händel bekanntgemaach, wéi en him (ëm 1782/83)
d'Manuskripter, déi hie während sengem laangen Openthalt zu Berlin gesammelt
hat, bei de reguläre Sondesconcerten an de Raim vum van Swietens an der
Keeserlecher Bibliothéik zur Verfügung gestallt huet. D'Begéignung mat dësem
Barockkomponist huet op de Mozart en déiwen Androck hannerlooss, an hat e
groussen Afloss op seng weider Kompositiounen.

De 4. August 1782 huet de Mozart sech mat der Constanze Weber, der Schwëster vun
der Aloysia, bestuet, déi hien dräi Joer virdrun zu Mannheim kennegeléiert hat,
an déi him sechs Kanner geschenkt huet: Raimund Leopold (1783), Karl Thomas
(1784), Johann Thomas Leopold (1786), Theresia Konstantia Adelheid Friderika
(1787), Anna (1789) a Franz Xaver Wolfgang (1791), vun deene véier awer kuerz
drop nees gestuerwe sinn. Nëmmen de Karl Thomas an de Franz Xaver hunn
d'Kannerzäit iwwerlieft. De Grousspapp bzw. Papp Leopold Mozart ass den 28. Mee
1787 gestuerwen, deen de Mozart a senge Wiener Joren nach zweemol besicht huet
(1783) bzw. dee bei him zu Besuch war (1785).

Duerch seng Frëndschaft mam Otto Heinrich vu Gemmingen-Hornberg ass de Mozart de
14. Dezember 1784 an d'Wiener Fräimaurerlog Zur Wohltätigkeit agetrueden. Hien
huet och regelméisseg d'Wiener Log Zur wahren Eintracht besicht, wou de
Fräimaurer an Illumiat Ignaz von Born Stullmeeschter war. Do gouf hien de 7.
Januar 1785 zum Gesell a war och e Mount méi spéit bei der Initiatioun vu sengem
Frënd Joseph Haydn dobäi. Och dem Mozart säi Papp Leopold Mozart gouf
Fräimaurer.

Speziell a sengen Operen Die Zauberflöte an Le nozze di Figaro si
gesellschaftskritesch Téin vun dëser Memberschaft ze spieren. De 7. Dezember
1787 gouf hien zum k.k. Kammermusicus ernannt (mat engem Joresgehalt vun 800
Gulden fir d'Komponéiere vun e puer Dänz fir d'Fuesend) an den 9. Mee 1791 zum
Adjunkt vum Doumkapellmeeschter vu St. Stephan Leopold Hoffmann.

Mat der Opféierung vum Figaro 1786, deen de Josef II. (däitsche Keeser an
Äerzherzog vu Wien) fräiginn hat, obschonn de Figaro de System kritiséiert huet,
huet de Wiener Public sou iwwerfuerdert, datt e sech vum Mozart zréckgezunn
huet, a sech seng wirtschaftlech Situatioun ëmmer méi verschlechtert huet. Dëse
Mësserfolleg war e wichtege Punkt a sengem Liewen. Erfolleg hat hien zu dëser
Zäit nëmmen zu Prag. Mat neie Reesen huet hie versicht, seng wirtschaftlech
Situatioun ze verbesseren.

Dës Reesen hunn hien zu den Opféierungen op Prag (8. Januar bis Mëtt Februar
1787 an Enn August bis Mëtt September 1791) gefouert, awer och mam Fürst Karl
Lichnowsky iwwer Prag, Dresden a Leipzig op Potsdam a Berlin zum preisesche
Kinnek Friedrich Wilhelm II. (8. Abrëll bis 4. Juni 1789), souwéi op Frankfurt
zu der Kréinung vum Keeser Leopold (23. September bis Ufank November 1790). Op
Heemreesen huet hie Statioun zu Mannheim a München gemaach.

Mä weder d'Berliner Rees vu 1789 nach déi op Frankfurt 1790 konnten him en neie
Wuelstand bréngen: zu Berlin konnt hien näischt verdéngen a krut och keng nei
Plaz. D'Oper Così fan tutte, ëm déi de Keeser gebieden hat, hat nëmmen e
mëttelméissege Succès, och den Optrëtt zu Frankfurt an d'Première vum Tito zu
Prag hu wéineg Resonanz fonnt. Eréischt de Succès vun der Zauberflöte huet eng
wirtschaftlech Besserung versprach.

No der Uropféierung vu La clemenza di Tito zu Prag war de Mozart Mëtt September
1791 op Wien zréckkomm, an huet direkt un der Première vun der Zauberflöte
geschafft, déi zwou Woche méi spéit – endlech nees mat Erfolleg – iwwer d'Bühn
gaangen ass. Gläichzäiteg hat hien d'Motette Ave verum corpus ausgeschafft, a
mat der Nidderschrëft vum Requiem (KV 626) ugefaangen, déi hien awer net méi
ofschléisse konnt. Dat huet de Franz Xaver Süßmayr, e fréiere Schüler vum
Mozart, iwwerholl.

E puer Wochen no der Première vun der Zauberflöte den 30. September 1791 huet de
Mozart missen am Bett leiebleiwen, de 5. Dezember um 1 Auer an der Nuecht ass e
gestuerwen a gouf den Dag drop begruewen. Hie gouf net ganz 36 Joer al.

D'Doudesursaach gouf ni eendeiteg gekläert. Genannt ginn „hitziges
Frieselfieber“ (Diagnos vum Doudebeschauer), Rheuma, Syphilis, Häerzversoen an
Oderlooss. Hie selwer war dovun iwwerzeegt, datt hie vergëft gi wier, an huet
dat och e puer Woche viru sengem Doud der Constanze bei engem Besuch am Prater
erzielt: „Gewiß, man hat mir Gift gegeben.“ Déi éischt Legende si scho kuerz no
sengem Doud opkomm. Déi berühmtesten dovu gëtt sengem anscheinend neidesche
Kolleg Antonio Salieri d'Schold, dee sech kuerz viru sengem eegenen Doud als
Mäerder vum Mozart genannt hu soll.

Wahrscheinlech ass d'Doudesursaach awer scho bei enger Infektioun a senger
Kandheet ze sichen; déi modern Medezin tendéiert dobäi zu enger Infektioun mat
Streptokokken, déi net behandelt gouf, an zu Häerz- an Organversoë gefouert
huet. Laut enger anerer Theorie huet de Mozart u Syphilis gelidden, wat hien
duerch Quecksëlwer bekämpfe wollt. Eng Iwwerdoséierung soll zu enger
Quecksëlwer-Vergëftung an domat zum Doud gefouert hunn.

Bäigesat gouf de grousse Komponist an engem allgemenge Graf um Kierfecht vu
Sankt Marx. Seng Witfra huet d'Graf eng éischt Kéier eréischt no 17 Joer
besicht. 1855 gouf d'Plaz vu sengem Graf sou genee wéi méiglech bestëmmt an 1859
gouf op dëser Plaz e Grafsteen gebaut, dee spéider vun der Stad Wien an d'Grupp
vun de Museker-Éieregriewer um Zentralkierfecht vu Wien iwwerdro gouf. Um ale
Graf gouf duerch Eegeninitiativ vum Alexander Kugler eng Mozart-Gedenktafel
gebaut, déi bis haut vill besicht gëtt.

Et gëtt awer och Kanone mat zum Deel méi "ongewéinlechem" Text, deen un dem
Mozart seng „Bäsle-Briefe“ erënnert. A ville Lidderbicher gouf den Text duerch
eng "entschäerfte" Versioun ersat. Sou zum Beispill:

De véierstëmmege Kanon KV Anh. 191 (562c) ass fir zwou Geien, Viola a Bass
gesat.

Dem Mozart seng Wierker goufe vum Ludwig von Köchel am no him genannte
Köchelverzeichnis (KV) katalogiséiert wat nach haut de Standartkatalog fir
d'Kompositioune vum Wiener Klassiker ass. Eng éischt Editioun ass 1862
erauskomm.



https://lb.wikipedia.org/wiki/W%C3%A4issrussland

Wäissrussland ass eng onofhängeg Republik an Osteuropa. Wäissrussland grenzt am
Nordwesten u Litauen a Lettland, am Osten u Russland, am Süden un d'Ukrain an am
Westen u Polen. D'Haaptstad ass Minsk.

D'Sozialistesch Sowjetrepublik Wäissrussland huet de 27. Juli 1990 hir
Souveränitéit deklaréiert an de 25. August 1991 d'Onofhängegkeet erkläert.
Nodeem sech d'Sowjetunioun am Dezember 1991 opgeléist huet, ass Wäissrussland
dunn och faktesch en onofhängege Staat ginn. Nationalfeierdag ass den Dag vun
der Souveränitéitserklärung, de 27. Juli.

Den Aljaksandr Lukaschenka, dee schonn zanter 1994 President ass, huet mat
sengem autoritaire Regierungstil d'Land am Laf vun der Zäit ëmmer méi an
d'international Isolatioun gefouert. Massiv Kritik un de sëlleche
Mënscherechtsverletzungen an de Virworf Walen ze manipuléiere komme vir op aus
dem Westen, der EU an dem Europarot, den USA a vun netstaatlechen Organisatioune
wéi Amnesty International. Zanter dem 10. Abrëll 2006 däerf de Lukaschenka kee
Fouss méi an d'Europäesch Unioun setzen.

D'Verhältnes zu anere fréiere Sowjetrepubliken ass méi ambivalent. Mä och de
Versteesdemech mam Noper Russland ass zanter den energiepoliteschen Differenze
vun 2007 ferm strapazéiert.

Gutt Relatiounen huet Wäissrussland dogéint mam Iran, Nordkorea, China, Kuba a
Venezuela.

De Reakteraccident vum 26. Abrëll 1986 zu Tschernobyl ass nëmmen eng 10 km
südlech vun der wäissrussescher Grenz, an der haiteger Ukrain, geschitt. Ronn
70% vum Fallout sinn deemools iwwer wäissrusseschem Territoire niddergaangen an
hu grouss Deeler vum Land verstraalt.



https://lb.wikipedia.org/wiki/Vereent_Natiounen

D'Vereent Natiounen (VN), fr: Organisation des Nations unies ONU, en: United
Nations, dacks och als UNO fir United Nations Organization ofgekierzt, ass eng
global international Organisatioun. Hir wichtegst Ziler sinn et den
internationale Fridden ze sécheren, der wirtschaftlecher a sozialer Entwécklung
virunzehëllefen an drop uecht ze ginn datt d'Mënscherechter agehale ginn.

2001 kruten d'Vereent Natiounen an hiren deemolege Generalsekretär, de Kofi
Annan, de Friddensnobelpräis fir hiren Engagement ëm en internationaalt bessert
Versteesdemech an de Fridden an der Welt.

D'Iddi vun enger weltwäiter, iwwernationaler Organisatioun déi sech dofir asetzt
de Fridden ze hidden a Kricher ze verhënnere gouf déi éischt Kéier a Form vum
Vëlkerbond (1920-1946) ëmgesat. D'Virgängerorganisatioun vun de Vereenten
Natiounen war als reng diplomatesch Plattform konzipéiert an eng ganz Rëtsch
Länner, dorënner d'USA an d'Sowjetunioun, waren ni Member oder sinn, wéi
Däitschland a Japan, spéider nees ausgetrueden. De Vëlkerbond ass doduerch
relativ séier u seng Grenze gestouss a gouf kuerz nom Zweete Weltkrich vun de
Vereenten Natiounen ofgeléist.

Nach während dem Krich, de 14. August 1941, hunn den US-amerikanesche President
Franklin D. Roosevelt an de britesche Premier Winston Churchill
d'Atlantik-Charta proklaméiert. Am Dokument sinn éischt programmatesch
Iwwerleeungen a Richtung vun enger neier Weltorganisatioun festgehalen. An der
Declaration by United Nations vum 1. Januar 1942 beruffe sech 26 Staaten,
dorënner och Lëtzebuerg, op d'Prinzipie vun der Atlantik-Charta.

D'Verhandlungen iwwer eng zukënfteg international Organisatioun ginn nach emol
1944 op der Konferenz vun Dumbarton Oaks, bei Washington, tëscht Vertrieder vu
China, Groussbritannien, der Sowjetunioun an den USA intensivéiert a
konkretiséiert.

Nodeem zentral nach méi ëmstridde Punkten am Februar 1945 op der Konferenz vu
Jalta gekläert konnte ginn, gëtt d'Charta vun de Vereenten Natiounen
deklaréiert. D'Charta gouf de 26. Juni 1945 vu 50 Staaten zu San Francisco
ënnerschriwwen an ass de 24. Oktober 1945 a Kraaft getrueden. Polen ass als 51.
Grënnungsmember spéider bäikomm.

D'Charta ass d'Konstitutioun vun de Vereenten Natiounen a bënnt d'Memberstaaten
opgronn vum Droit international public.

D'Vereent Natiounen hunn 191 Memberlänner (Stand 2006). Nodeem d'Schwäiz an
Timor-Leste am Hierscht 2002 bäigetruede sinn, verbleift de Vatikanstad domat
den eenzege souveräne Staat deen net dozougehéiert. Den Hellege Stull, déi
vëlkerrechtlech Vertriedung vum Vatikan, huet awer Beobachterstatus.
International net vun allen Natiounen unerkannt Länner wéi d'West-Sahara
(Demokratesch Arabesch Republik Sahara), déi Tierkesch Republik Nordzypern,
d'Cookinselen an Taiwan stinn och dobaussen.

De Grënnungsmember Taiwan, deemools als China unerkannt, war bis 1971 am
Sécherheetsrot vertrueden, huet dunn awer nom Vote vun der Generalversammlung de
Stull fir d'Volleksrepublik China misse fräimaachen. Jiddwer Member muss sech
den an der Charta formuléierten Ziler a Regele vun de Vereenten Natioune
verflichten.

Hiren Haaptsëtz hunn d'Vereent Natiounen zu New York. Den Terrain laanscht den
East River gouf vum John Davison Rockefeller Junior gestëft an zanter 1951 sinn
hei fënnef vun deene sechs Haaptorganer doheem.

Donieft huet d'Sekretariat nach dräi Büroen, jeeweils zu Genève an der Schwäiz
(UNOG), zu Wien an Éisträich (UNOV) an zu Nairobi am Kenia (UNON).

D'Vereent Natiounen hu sechs offiziell Sproochen an déi all Dokument,
Resolutioun a Protokoll iwwersat gëtt: Arabesch, Chinesesch, Englesch,
Franséisch, Russesch a Spuenesch.

D'Vereent Natioune finanzéiere sech haaptsächlech iwwer obligatoresch
Kontributioune vun de Memberlänner. All Land ass dozou verflicht e gewësse
Prozentsaz vum Budget ze droen. De Maximum wat en eenzele Staat bäisteiere ka
läit bei 25 %. De Gros vum Zweejoersbudget gëtt vun nëmmen engem Grapp voll
Länner gedroen. D'USA sinn an där spezieller Situatioun, datt se zwar mat 22 %
(2004-2006) am meeschte bäileeen, gläichzäiteg awer och de gréissten Debiteur
sinn.

Friddens- a Spezialprogrammer (wéi z. B. d'UNICEF) ginn entweder duerch
Extracotisatiounen oder fräiwëlleg Leeschtunge finanzéiert.



https://lb.wikipedia.org/wiki/Veianer_Bildchen

D'Muttergotteskapell zu Veianen oder d'Veianer Bildchen, ass eng Kapell an e
Madonnepilgeruert bei Veianen a mat Bildchen ass eigentlech eng
Muttergottesstatu an där Kapell gemengt. D'Maria gëtt do ënner dem Titel "Heil
der Kranken" veréiert. Et ass eng kathoulesch Kapell déi zur Par Veianen, zum
Parverband Veianen, zu der Pastoralregioun Norden, zum Dekanat Veianen an zu der
Gemeng Veianen gehéiert. Responsabel ass den Deche Patrick Hubert vu Veianen.

Se steet op enger Héicht vun 302 m iwwer NN ongeféier 800 m nordwestlech vu
Veianen.

Zur Par Veianen gehéieren ausser der Muttergotteskapell och nach d'Parkierch vu
Veianen, d'Rochuskapell an d'Nikloskapell vu Veianen an d'Filialkierch vu
Biwels.

D'Muttergotteskapell (fr: Chapelle Notre-Dame), wéi d'Bildchen-Kapell richteg
heescht, gouf vun 1848 un no de Pläng vum Staatsarchitekt Charles Arendt am
neigotesche Stil gebaut. D'Kapell ass 7 m laang a 5 m breed.

Aus der Veianer Buergkapell staamt de goteschen Altor aus roudem Sandsteen, op
deen en neigotesche Retabel gesat ass, wou d'Bildchen drop steet.

Vu Mee bis Oktober ass all Mëttwoch Mass a Gebiet fir déi Krank an der Kapell.
Vu Sonndes virun bis Sonndes no Léiffrawëschdag ass d'Bildchen an der
Trinitarierkierch. All Joer, de Sonnden nom 16. August, ass eng grouss Prëssioun
bei d'Bildchen.

D'Bildche geet héchstwahrscheinlech op d'Beliewe vum Mariekult an de spuenesche
Nidderlanden um Ufank vum 17. Joerhonnert zréck.

No dem Drëssegjärege Krich (1618-1648) an no de Peschtepidemië vu 1612, 1626 a
1632 koum d'Veréierung vun der Muttergottes sou richteg an de Gank an et sinn
eng sëllechen nei Pilgeruerten entstanen.

D'Legend vum "Bildchen" dat an engem Bësch fonnt gouf, an ëmmer nees op d'Plaz
wou et fonnt gouf, zréckgoung, erënnert staark un d'Statu, déi 1624 vu Studenten
um Glacis fonnt, an an de Jesuitekolléisch bruecht gouf, awer ëmmer nees de Wee
zréck op de Glacis fonnt huet.

Villes deit doropshin, datt no de Peschtjoren d'Bildche vun der Muttergottes an
enger mat Eisegittere geschützter Fielsspléck heich iwwer dem Ourdall um
Bonzelsbierg opgestallt gouf. E schmuele Pad huet duerch déi géi Leeën
dohigeféiert.

D'Weemarkéierunge bezéie sech op d'Wanderkaart "Fouhren - Hoscheid -
Stolzembourg - Vianden" vum ESIMSO.



https://lb.wikipedia.org/wiki/Spuenesch

D'Spuenesch (sp.: español, castellano) ass eng iberesch-romanesch Sprooch, mat
laténgeschem, germaneschem an arabeschem Afloss.

Fir 500 Millioune Leit an 22 Länner op der Welt ass Spuenesch déi Offiziell
Sprooch. Donieft gëtt Spuenesch nach a ville Länner als zweet Sprooch geschwat.
D'Zuel vun de Leit, déi Spuenesch schwätze, läit bei zirka 600 Millounen. Domat
ass Spuenesch déi véiert heefegst geschwate Sprooch op der Welt, dat no
Chinesesch, Hindi an Englesch.

Am Prinzip ass Spuenesch a Kastellanesch déiselwecht Sprooch. Et gëtt awer en
Ënnerscheed gemaach am Gebrauch vun deenen zwee Wierder. Am Internationale gëtt
d'Wuert Spuenesch gebraucht, woubäi a Spuenien selwer d'Wuert Kastellanesch
geholl gëtt. All déi aner Dialekter a Spuenien falen nämlech och ënner de
Begrëff Spuenesch.

D'Spuenesch Sprooch benotzt dat laténgescht Alphabet mat verschidden Diacriten
(ñ) an Digrammen (ch, ll). Den Accent aigu gëtt virun allem geholl fir e
bestëmmten Deel vum Wuert ervirzehiewen an ze betounen, meeschtens ass dat bei
de Vokaler de Fall.

D'Spuenescht Alphabet besteet aus 29 Buschtawen (26 vum romaneschen Alphabet an
den ñ).



https://lb.wikipedia.org/wiki/Slowenien

Slowenien (Slowenesch: Slovenija) ass eng Republik an Europa, déi un Italien,
Éisträich, Ungarn, Kroatien an d'Adria grenzt. De Süde vu Slowenien gëtt dem
Balkan resp. der Balkanhallefinsel zougerechent.

Slowenien huet sech de 25. Juni 1991 vu Jugoslawien onofhängeg gemaach. D'Land
gouf den 1. Mee 2004 mat néng anere Länner Member vun der Europäescher Unioun.
Den 1. Januar 2007 gouf och den Euro, deen de sloweneschen Tolar ofgeléist huet,
mat Succès agefouert.

Haaptstad vu Slowenien ass mat ronn 260.000 Awunner Ljubljana. Si läit zentral
an ass doduerch Dréischeif vum Verkéier.

Trotz senge klengen Dimensiounen (24 % vun Éisträich) sinn a Slowenien
d'Landschafte ganz verschidden. Am Nordweste läit d'Biergkette vun de Juleschen
Alpen, Karawanken a Steiner Alpen, déi geologesch zu de südleche Kalkalpe
gehéieren. Am Nationalpark Triglav läit déi héchst Spëtzt vum Triglav (2.864 m),
héchste Punkt vum Land, no deem de slowenesche Nationalpark genannt ass, deen
och am sloweneschen Nationalwope säin Ausdrock fënnt.

Vun de véier wichtegste Flëss hunn der zwéin hir Quell an de Juleschen Alpen –
d'Soča (ital. Isonzo) an d'Save (slow. Sava). Déi zwéi gréisst Flëss kommen awer
aus Éisträich, nämlech d'Drau (slow. Drava) an d'Mur (slow. Mura). Während
d'Soča an hirem ënneschte Laf italienesche Buedem bewässert, an an d'Adria
leeft, fléissen d'Save, d'Drau an hiren Niewefloss, d'Mur, no Osten an d'Donau
(D'Mëndung ass a Kroatien bzw. Serbien). Iwwer d'Hallschent vun der Landesfläch
besteet aus Bëscher.

Am Nordoste vum Land dominéiere mëttelhéich Bierger an hiwweleg Landschaften,
déi nordëstlech vun der Mur an d'Flaachland an an d'Hiwwele vum Iwwermur-Gebitt
(slowen. Prekmurje) iwwergeet, während an der Mëndungsgéigend Drau-Mur déi
50x20 km² grouss "Murinsel" Medimurje scho gréisstendeels op kroateschem
Staatsgebitt läit. An der Mëtt an am Süde vum Land, en Deel vun der Hallefinsel
Istrien, fënnt ee grouss typesch Karstflächen. Am äusserste Südweste vum Land
läit déi 47 km laang Küst laanscht d'Adriatescht Mier. Dat ass den déifste Punkt
vum Land. Zanter datt Slowenien sech vum fréiere Jugoslawien getrennt huet, huet
Slowenien en eegene Mierkorridor, iwwer deen et elo mat Kroatien abezunn iwwer
de Schëffsverkéier verhandelt.

De Südweste vum Land ass e mediterrane Klima mat waarme Summeren a mëlle,
fiichte Wanteren. Bannen am Land huet d'Klima e kontinentale Charakter.

Bei enger Vollekszielung vun 2002 bekenne sech 57,8 % vun de Slowenen zur
Réimesch-Katholescher Kierch, 2,5 % si Muslimen, 2,3 % orthodox, 0,9 %
Protestanten .(Als "Gleeweg, ouni Konfessioun" bezeechne sech 3,5 % vun de
Slowenen, als Atheisten 10,1 %. Bei 22,8 % vun de Slowene feelt d'Ausso).

Et gëtt allgemeng ugeholl, datt sech déi slawesch Virfahre vun de Slowenen am 6.
Joerhonnert an d'Gebitt vum haitege Slowenien komm sinn a sech do niddergelooss
hunn. Am 7. Joerhonnert ass dat slawescht Fürstentum Karantanien (Karantanija)
am haitege Kärnten entstanen, den éischte Staat, slawescher Herkunft dee villes
mat de slowenesche Virfahre gemeinsam hat. Och wann et weder eng territorial
nach eng politesch Verbindung mat de Slowenen gouf, gëtt dëst Fürstentum
allgemeng a Slovenien als éischte Slowenestaat gesinn. Am Verlaf vun den zwee
folgende Joerhonnerte koum Karantanien fir d'éischt ënner bayeresch, an du
fränkesch Herrschaft. An der Mëtt vum 10. Joerhonnert war no der Victoire vum
Kinnek a spéidere Keeser Otto I. an der Schluecht um Lechfeld (bei Augsburg) de
Wee fir d'Kolonisatioun am Oste vum Hellegen Réimeschen Räich fräi. An der Mëtt
vum 13. Joerhonnert goufe grouss Géigende vu Slowenien habsburgesch, mat Ausnam
vun der Grofschaft vun der Sanegg zu Cilli (Celje). Duerno stoung Slowenien bis
zum Enn vum Éischte Weltkrich - mat enger kurzer Ënnerbriechung während den
Napoleonesche Kricher - ënner habsburgescher Herrschaft.

Am 19. Joerhonnert huet d'Nationalbewusstsein ëmmer méi zougeholl an dat huet
1918 zur Proklamatioun vum Kinnekräich vun de Serben, Kroaten a Slowenen
gefouert; Italien huet duerop hin d'slowenesch Küsteregioun, déi d'Kinnekräich
dunn 1920 am Grenzvertrag vu Rapallo offiziell kritt hat, missen ofginn. Dat
huet zu Ausenanersetzunge mat Italien gefouert. Okkupéiert vun de slaweschen
Truppen gouf déi deemoleg Untersteiermark mat der Haaptstad Marburg ouni
Referendum u Jugoslawien ugeschloss. 1929 ass d'Land dunn no engem Staatsstreech
an d'Kinnekräich Jugoslawien ëmbenannt gi. Doduerch hunn d'Serben am Kinnekräich
ëmmer méi dominéiert. Ausserdeem hunn d'Slowenen de Verloscht vun hirer
Küsteregioun staark bedauert. Well sech de Kinnek den Achsemuechte rapprochéiert
huet, koum et zu Opstänn, an de Kinnek gouf ofgesat. Doropshin hunn
d'Achsemuechte reagéiert; si sinn 1941 kurzerhand a ganz Jugoslawien ageréckt an
hu Slowenien ënner Italien, Ungarn an Däitschland opgedeelt. Dat hat zur Folleg,
datt onmëttelbar duerno eng vu Kommunisten dominéiert Fräiheetsfront
(Osvobodilna Fronta) gegrënnt gouf. Eng Rei vu Partisaneverbänn hu sech
forméiert. Nom Zweete Weltkrich gouf souzesoen déi ganz däitschsproocheg
Minoritéit aus Revanche verdriwwen. Massakere sinn och net ausbliwwen.

Nom zweete Weltkrich ass den 29. November 1945 d'Demokratesch Federativ
Volleksrepublik Jugoslawien , déi sech 1963 a Sozialistesch Federativ Republik
Jugoslawien (SFRJ) ëmgedeeft huet, gegrënnt ginn. Déi staark Onzefriddenheet mat
der Belgrader Regierung ass an den 1980er Joren ëmmer méi gewuess an et koum de
25. Juni 1991 zu enger Onofhängegkeetserklärung vu Slowenien. Jugoslawesch
Truppe sinn amarschéiert an d'Slowenen hu sech mat Erfolleg géint si gewiert.
D'Ausscheedung aus der Jugoslawescher Republik ass zimlech ouni gréisser
Problemer erfollegt an den 23. Dezember 1991 huet sech Slowenien eng
demokratesch Verfassung nom europäesche Virbild ginn. Slowenien gouf kuerzerhand
vun allen europäesche Länner unerkannt, Bäitrëttsverhandlunge mat der EU
opgeholl, wat den 1. Mee 2004 zu sengem Bäitrëtt gefouert huet.

Ieweschte Chef vun der Republik Slowenien ass de President, deen awer
haaptsächlech nëmmen eng representativ Funktion ausübt an all fënnef Joer direkt
vum Vollek gewielt gëtt. Hien ass en Deel vum exekutive Pouvoir, deen hien
zesumme mam Ministerpresident a mat der Ënnerstëtzung vum Ministerrot ausübt.
Dës béid gi vun der Nationalversammlung gewielt.

Dat slowenescht Parlament besteet aus zwou Chamberen: Der Nationalversammlung
(Državni zbor) a dem Nationalrot (Državni svet). D'Nationalversammlung setzt
sech aus 90 Deputéierten zesummen, déi zum Deel duerch eng direkt Wal bzw.
Opgrond vun engem Proporzsysteem bestëmmt ginn. Déi autonom Minoritéite vun
Italiener an Ungarn profitéiere vun engem garantéierte Volleksgruppemandat. A
Froen, déi sech exklusiv op d'Rechter vun der Minoritéit bezéien, hunn dës
Volleksgruppendeputéierten en absolut Vetorecht.

Am Kader vun der NATO-Osterweiterung gouf Slowenien den 29. März 2004 Member vun
der NATO. Zanter dem 1. Mee 2004 ass et an der Europäeschen Unioun.

Slowenien ass an 210 Gemengen (slowenesch občine, Sg. občina), dorënner eelef
Stadgemengen, opgedeelt. Iwwer d'Schafe vu Regioune gëtt nogeduecht.

An der Weltbank an am Internationale Währungsfong si Lëtzebuer a Slwenien des
Weideren an derselwechter Grupp a ginn an hire Verwaltungsréit duerch een an
deselwechten Exekutivdirekter vertrueden. Dat trëfft och fir d'BERD zou.

Pro-Kapp läit d'Akommes vun de Slowenen am europäesche Mëttelfeld. Zanter dem 1.
Januar 2007 ass den Euro déi offiziell Währung vu Slowenien.

Zanter senger Onofhänegkeet am Joer 1991 huet Slowenien säin
Déngschtleeschtungssecteur staark ausgebaut; e begräift mëttlerweil 53 % vun den
Aarbechtsplazen am Land. Slowenien huet ee fir Mëtteleuropa gutt ausgebaute
Verkéierssystem. Nieft de kulturellen a wirtschaftlechen Zentren zu Ljubljana,
Haaptstad mat eegenem internationale Fluchhafen) a Maribor besti virun allem an
de Juleschen Alpen an un der Küst vum Adriatesche Mier gutt ausgebaut Strukture
fir d'Entwécklung vum Tourismus.

Iwwer de Mierhafe vu Koper huet Slowenien Schëffsverbindunge mat der ganzer Welt
an ass en Duerchganksland fir Wueren no Mëtteleuropa.



https://lb.wikipedia.org/wiki/Relioun

Relioun ass eng a gréissere Bevëlkerungsgruppe verankert Virstellung vun der
Existenz vun enger Wierklechkeet, déi iwwer dat direkt Erfuerbart erausgeet. Dës
Welterklärung bzw. Uerdnung fir d'Liewensbewältegung, a laangen Traditiounen
entstanen a vun Individuen iwwerschafft, gëtt an der westlecher Welt wéinst de
chrëschtlechen Traditiounen dacks an der Kuerzformel Glawen zesummegefaasst.
Heibäi handelt et sech meeschtens ëm den institutionaliséierte Glawen un een
oder méi perséinlech oder och onperséinlech transzendent Wiesen (z. B. eng
Gottheet, Geeschter an Anen), wéi och ëm Prinzipien (z. B. Dao, Dharma) an/oder
aner Realitéiten (z. B. Nirvana, Jensäits).

Allerdéngs erfaasst dëse westlechen Usaz vun enger Defininitioun net all
d'Reliounen, well de Begrëff Glawen an e puer Reliounen net existéiert an domat
net dat eigentlecht Kennzeeche vun dëser Relioun si kann. Doriwwer eraus gëtt et
an de Geeschteswëssenschaften eng sëlleche Kontroversen iwwer d'Bestëmmung vum
Terme Relioun.

E weidere Problem ass déi genee Bestëmmung vun enger Gemeinschaft als Relioun. E
puer Relioune berouen éischter op philosophesche Systemer, bäi aneren ass déi
politesch Orientéirung ganz ausgeprägt. Eng kloer Ofgrezung ass hei net
méiglech, Iwwerschneidunge fannen sech a bal all Reliounen. Dacks hu Reliounen
Heelsléieren, Symbolsystemer a Ritualer, wat zu populären Andeelungen gefouert.

Ënner Relioune versteet een z. B. d'Chrëschtentum, d'Juddentum, den Islam, den
Hinduismus, de Jainismus, de Ayyavali, de Buddhismus, den Daoismus , de
Sikhismus, de Konfuzianismus, d'Baha'i, d'Shinto an d'Druidentum (cf. Lëscht vun
de Relioune vun der Welt).

Mat der wëssenschaftlecher Erfuerschung vu Relioune befaasse sech besonnesch
d'Reliounswissenschaft/Reliounsgeschicht, d'Reliounssoziologie an
d'Reliounsphilosophie.



https://lb.wikipedia.org/wiki/Portugisesch

Portugisesch, op Portugisesch "Português", ass eng Sprooch aus dem romaneschen
Deel vun der indogermanescher Sproochfamill.

Portugisesch gëtt zu Lëtzebuerg vu 15% vun der Populatioun geschwat a wäert
mëttlerweil déi drëtt Ëmgangssprooch no Lëtzebuergesch a Franséisch sinn. Et
gëtt do dann och eng sëlleche portugisesch Medien.

De fréiere Radiosjournalist Félix Braz huet 1990 an 1991 déi éischt deeglech
Radiosendung op Portugisesch bei RTL geschwat.

Spezifesch Dictionnairen existéieren zanter dem Jul Christophory sengem
Portugisesch-Lëtzebuergeschen Dictionnaire aus dem Joer 1980 (cf. Literatur).

Porto fir d'Affekoten ass e lëtzebuergesche Krimi vum Josy Braun aus dem Joer
1997, deen 2007 op Portugisesch iwwersat gouf an ënner dem Titel Um porto para
os advogados vum Verlag Campo das letras vu Porto erausbruecht gouf.

D'portugisesch Sprooch, d'Mammesprooch vun engen 210 Millioune Mënschen, ass eng
offiziell Sprooch a folgende Länner, Territoiren a Vereenegungen:

Portugisesch ass an der Welt déi drëtt heefegst geschwaten europäesch Sprooch no
Englesch a Spuenesch a viru Franséisch an Däitsch. Portugisesch ass zweet
Ëmgangssprooch a folgende Stied: Johannesburg (Südafrika), Newark (New Jersey,
USA), Caracas (Venezuela) (Page 2007).



https://lb.wikipedia.org/wiki/Kasachstan

Kasachstan (kasachesch: Қазақстан/Qasaqstan, russesch: Казахстан) ass e Staat an
Zentralasien. D'Land grenzt am Norden u Russland, am Osten u China, am Süden u
Kirgisistan, Usbekistan an Turkmenistan an am Westen u Russland an d'Kaspescht
Mier. Streng geholl gehéiert de westleche Wupp vu Kasachstan geographesch nach
zu Europa well en nach westlech vum Ural läit (ronn 5 % vum Staatsterritoire).

Den haitege Staat ass 1991 aus der fréierer Kasachescher Sozialistescher
Sowjetrepublik ervirgaangen.

De Kosmodrom am kasachesche Baikonur ass dee gréisste Rakéitenzenter op der
Welt. D'Infrastruktur ass bis 2050 un d'Russesch Federatioun verlount.
D'Haaptstad vu Kasachstan ass zanter 1997 Astana.

Kasachstan ass zanter 1991 eng Presidialrepublik, an där de Staatschef all 7
Joer direkt gewielt gëtt. D'Parlament besteet aus dem Ënnerhaus mat 77 Memberen,
déi all 5 Joer gewielt ginn, an de Senat mat 39 Memberen, déi fir 6 Joer gewielt
si vun deenen der 7 vum Staatpresident ernannt ginn. All 3 Joer sinn Deelwalen.
D'Walrecht fänkt mat 18 Joer un.



https://lb.wikipedia.org/wiki/Jo_Kox

De Jo Kox, gebuer den 18. Januar 1958 an der Stad Lëtzebuerg, war vun 1996 bis
Enn 2015 administrativen Direkter vum Casino Luxembourg – Forum d'art
contemporain an ass Coordinateur vum Groupement "d'stater muséeën".

Hien huet zu Bréissel en Diplom am Tourismusmanagement gemaach a war vun 1982
bis 1993 Guide, Chef-Guide a Contract Manager bei Luxair-Tours, ënner anerem
zoustänneg fir de Reesprogramm Metropolis.

Am September 1993 gouf hie Coordinateur touristique vum Veräin ouni Gewënnzweck
Luxembourg, ville européenne de la culture, 1995. Am Kader vun der Europäescher
Kulturhaaptstad 1995 gouf de Casino an der Ënneschtgaass als Ausstellungshal
ëmgebaut, wou hien zesumme mam Enrico Lunghi, d'Ausstellunge vum Kulturjoer
superviséiert huet. 1996 gouf decidéiert, d'Gebai als Forum d'art contemporain
ze benotzen. Zanterhier ass hien administrativen Direkter.

Enn 2000, huet hien de Groupement "d'stater muséeën" an d'Liewe geruff. Vun 2001
bis 2013 war hie fräie Mataarbechter vu Radio Lëtzebuerg. Hie war vun 2002 bis
2008 Tresorier vun der Association des musées de la Grande Région (AMGR). Hie
war tëscht 2001 an 2010 President vum Cercle européen pour la propagation des
arts, 2008 war hie Grënnungsmember vum Veräi Cultur'all a.s.b.l. Zanter Oktober
2009 ass hie Lëtzebuerger Korrespondent vun der European Museum Academy.

Enn 2015 huet hie seng Fonctioun als Verwaltungsdirekter vum Casino Luxembourg
un d'Nancy Braun viruginn.



https://lb.wikipedia.org/wiki/Jamaika

Jamaika [jaˈmaɪ̯ka] (engl. Jamaica) ass e souveränen Inselstaat am Commonwealth
of Nations an der Karibik.

Den Numm staamt vum arawakeschen Xaymaca oder Chaymaka of, wat souvill wéi
Quelleland oder Holz- a Waasserland bedeit. Déi fréier Kolonie ass fir déi
villsäiteg Kultur a wéinst hire sozialen a wirtschaftleche Problemer bekannt.

Jamaika ass déi drëttgréissten Insel vun de groussen Antillen a läit 145 km
südlech vu Kuba an 160 km westlech vun Hispaniola mat de Staaten Haiti an der
Dominikanescher Republik. Dat mëttelamerikanescht Festland ass 635 km vun der
Westspëtz vun der Insel ewech.

D'Haaptinsel ass 235 km laang an tëscht 35 an 82 km breet. Mat enger Fläch vun
10.991 km² ass Jamaika de gréisste Member vum Commonwealth an der Karibik an
ongeféier véiermol sou grouss wéi Lëtzebuerg. 50 bis 70 km virun der Südküst
läit d'Pedro Bank, eng vun deene gréisste Sandbänken an der Karibik. Op enger
Fläch vun 2.400 km² bedréit d'Waasserdéift manner wéi 20 m. An dëser Bänk leien
d'Pedro Cays déi zu Jamaika gehéieren. Et ass eng kleng Inselgrupp mat enger
Fläch vun 23 Hektar. 30 km südlech vu Morant Bay leien d'Morant Cays.

Jamaika läit am Norden op der karibescher Plack op der Grenz zur
nordamerikanescher Plack. Nieft Formatiounen aus ofgekilltem Magma, Gneisen a
Schifer besteet d'Insel virun allem aus Kalleksteen, de sech iwwerlagert huet
éier Jamaika viru ronn zéng Millioune Joer duerch tektonesch Prozesser aus dem
Mier gehuewe gouf. Déi Kallekschicht ass op diverse Plaze e puer honnert Meter
déck. Duerch d'Noperschaft vun enger Plackegrenz kennt et ëmmer erëm zu staarken
Äerdbiewen. 1692 gouf Port Royal duerch een Äerdbiewen zerstéiert. De wichtegste
Buedemräichtum ass nieft dem Gips a Marmer de Bauxit, deen ëstlech vu Montego
Bay a westlech vu Kingston optrëtt.

Den Oste gëtt vun de Blue Mountains markéiert, enger Biergketten, déi sech op
enger Längt vu ronn 100 km vun Nordwesten no Südosten erstreckt, mat vill
Ausleefer no Norden a Süden. Den héchste Punkt op der Insel, den 2256 m héije
Blue Mountain Peak gehéiert zu dëser Biergketten. Den Zentrum vum Land bilt een
Héichplateau aus Kalleksteen. Dëst Gebitt, dat ronn zwéin Drëttel vun der Insel
bedeckt, läit op enger Héicht vu bis zu 900 m. Am mëlle Gestengs sinn déif
Däller, Dolinen an Hielen, souwéi ënnerierdesch Flëss entstanen.

De Klima vu Jamaika ass tropesch a gëtt vum Nordpassat bestëmmt.
D'Temperaturënnerscheeder am Laf vum Joer si kleng.



https://lb.wikipedia.org/wiki/Florida

Florida ass e Bundesstaat vun de Vereenegte Staate vun Amerika. Florida läit am
ëstlechen Deel vun den USA a grenzt un Georgia an Alabama. Säi Kennzeechen ass
FL.

De Staat läit am Südoste vun den USA um Golf vu Mexiko (Westen) an um Atlantik
(Osten). E grenzt am Norden un Alabama an Georgia.

Wéinst dem Kuba-Konflikt gëtt et ganz vill Kubaner, déi a Florida am Exil
liewen. Och aner Latino-Gruppen, wéi zum Beispill Mexikaner, liewen do.
Schätzungen no si 16,8 % (2005) vun der Populatioun a Florida Latinoen, wat an
de nächste Joren nach méi an Luucht goe soll. Ausserdeem liewe vill
Afro-Amerikaner a Florida (14,6 %). Mat 65,4 % sinn déi Wäiss am meeschte
vertrueden.

Am Joer 2000, bei de Presidentschaftswalen, gouf et eng grouss Debatt iwwer
d'Majoritéit am Staat Florida. Den Ieweschte Geriichtshaff hat den George W.
Bush mat enger ganz klenger Majoritéit als Gewënner deklaréiert, wat awer vun
den Demokraten net akzeptéiert gouf. Et goufen der vill déi behaapt hunn, d'Wale
wiere manipuléiert ginn.



https://lb.wikipedia.org/wiki/Bud_Spencer

De Bud Spencer (fir richteg: Carlo Pedersoli), gebuer den 31. Oktober 1929 zu
Neapel a gestuerwen de 27. Juni 2016 zu Roum, war en italienesche Film- an
Televisiounsschauspiller, Stuntman, Jurist, Schwëmmer a Waasserballspiller,
Sänger, Komponist, Industriellen, Dréibuchauteur, Museksproduzent an Erfinder,
souwéi de Grënner vun der Fluchlinn Mistral Air.

De Pedersoli ass als éischten Italiener d'100 Meter Nage libre ënnert enger
Minutt geschwommen, huet 10 Joer hannerteneen a verschiddenen Disziplinnen
d'italienesch Schwammchampionater gewonnen, war Member vun der italienescher
Waasserballnationalequipe a war 1952 bei den Olympesche Spiller zu Helsinki an
1956 bei deenen zu Melbourne dobäi.

Bekannt gouf e virun allem ënner sengem Pseudonym Bud Spencer, als Komikerduo
zesumme mam Terence Hill, an enger ganzer Rëtsch vun Abenteuer- a
Westernkaméidisfilmer mat opwänneg inszenéierte Kläppereien an den 1970er an
1980er Joren, ma och a méi seriéisen Italowestern.

Hien hat Droit studéiert, huet tëscht 1960 an 1964 als Komponist vun
neapolitanesche Lidder a Lidder fir Schlagersängerinne wéi d'Rita Pavone
komponéiert, an ass och mat selwerkomponéierte Lidder woubäi e sech op der
Gittar begleet huet, op Tournée gaangen. 1965 huet en eng eege
Produktionsgesellschaft vun Déierendocumentairë gegrënnt.



https://lb.wikipedia.org/wiki/Arabesch

Arabesch (العَرَبِيةُ al-ʻarabiyyah oder عربي ,عربى ʻarabī) ass déi semitesch
Sprooch, déi am wäitsten op der Welt verbreet ass. De Begrëff bezeechent dat
klassescht Arabesch aus dem 6. Joerhonnert (an deem spéider och de Koran
geschriwwe gouf) an déi modern Sproochen, déi doraus entstane sinn (mat Ausnam
vum Malteseschen).

Héich-Arabesch oder ‏الفصحى‎ Fuṣḥā ass eng vun de sechs Aarbechtssprooche vun de
Vereenten Natiounen. Arabesch gëtt vu ronn 206 Millioune Leit als Mammesprooch a
vu 94 Millioune Leit als Zweet- oder Friemsprooch geschwat. Well se am reliéise
Kontext vum Islam benotzt gëtt huet sech d'Arabescht zur Weltsprooch entwéckelt.

Héicharabesch, Modernt Standard-Arabesch genannt, ass déi eenzeg offiziell Form
vum Arabeschen. Et gëtt an de meeschte geschriwwenen Dokumenter benotzt a bei
formelle Geleeënheete geschwat (Virliesungen, Medien…). Marokkanescht Arabesch
war eng Zäit laang a Marokko eng offiziell Sprooch, bis d'Land Member an der
Arabescher Liga ginn ass.



https://lb.wikipedia.org/wiki/Gregorianesche_Kalenner

De Gregorianesche Kalenner, benannt no dem Poopst Gregor XIII., ass hautzedaags
deen am wéitste verbreete Kalenner.

Den Éischte Konzil vun Nicäa huet am Joer 325 bestëmmt, datt Ouschteren ëmmer
den éischte Sonnden no dem éischte Vollmound no dem Ufank vum Fréijoer (bezunn
op Jerusalem) gefeiert soll ginn.

D'Primar-Equinoxe oder (Fréijoer-Equinox op der nërdlecher Äerdhallefkugel) war
am Joer vum Konzil 325 den 21. Mäerz, an deemools huet nach kee fonnt datt déi
Julianesch Regelung mat de Schaltdeeg verbesserungsbedürfteg wir. Den deemools
gëltege Julianesche Kalenner ass vun engem mëttlere Sonnejoer vun 365,25 Deeg
ausgaangen an huet déi Differenz (op 365 Deeg) vun ongeféier 6 Stonnen all véier
Joer duerch d'Afügung vun engem Schaltdaag ausgeglach. Dogéint war d'Realitéit
(365 Deeg, 5 Stonnen, 48 Minutten a 46 Sekonnen, also genee 365,24219879 Deeg),
11 Minutte méi kuerz ! Duerch déi Differenz war d'Primar-Equinoxe am Joer 1582
schonn den 11. Mäerz. Déi Diskrepanz war scho laang bekannt an zanter dem
14.Joerhonnert sinn ëmmer erëm Virschléi gemaach gi fir de Kalenner ze
reforméieren, ënner anerem vum Nikolaus Kopernikus. Säi Wierk De Revolutionibus
Orbium Coelestium (Vun den Emdréiunge vun den Himmelskierper) an déi Prutenesch
Tafelen vum Erasmus Reinhold ware schliisslech och d'Basis fir déi vum Poopst
Gregor XIII. dekretéiert Reform.

Fir datt d'Fréijoer-Equinox erëm op den 21. Mäerz fält, a fir datt Ouschteren
erëm konnt um richtegen Dag gefeiert ginn, huet de Poopst d'Iddi vum Dokter an
Hobby-Astronom Aloisius Lilius ugeholl. An zwar sinn am Joer 1582 einfach zéng
Deeg iwwersprong ginn : no dem 4. Oktober koum direkt de 15. Oktober
(d'Wochendeeg sinn normal weidergaang)



https://lb.wikipedia.org/wiki/FC_D%C3%A9ifferdeng_03

Den FC Déifferdeng 03 ass e lëtzebuergesche Foussballclub vun Déifferdeng. De
Veräin ass 2003 aus der Fusioun vun den Déifferdenger Clibb FA Red Boys
Déifferdeng an AS Déifferdeng entstanen.

D'F.A. Red Boys Differdange gouf 1907 als Sporting Club Differdange gegrënnt a
war ee vun den erfollegräichste Foussballclibb zu Lëtzebuerg. D'Red Boys war
véieranzwangegmol an der Finall vun der Coupe de Luxembourg an huet se
fofzéngmol gewonnen. De Veräi war sechsmol Lëtzebuerger Champion an eelefmol
Vizechampion.

D'A.S. Déifferdeng (Association Sportive Differdange) gouf 1921 gegrënnt an huet
hir éischt Saison 1922/23 gespillt. 1940 huet de Veräi den Numm op FK Rotstern
Differdingen missen änneren. D'Joer drop (1941) gouf de Club du vun den
Nationalsozialiste ganz verbueden an opgeléist. 1944 ass d'AS Déifferdeng nei
gegrënnt ginn.

De Stade Municipal de la Ville de Differdange zu Déifferdeng ass den Heemstadion
vum FC Déifferdeng 03 an huet Plaz fir 2.400 Leit, dovu sinn 1.800 Sëtzplazen op
der Tribün. Nieft dem Haaptterrain sinn op dësem Site nach e weidere Wuess- an
ee syntheteschen Trainingsterrain.

E weidere Stadion ass de Stade du Thillenberg, wou den FC Déifferdeng bis 2012
seng Heemmatcher ausgedroen huet.

Zanter der Saison 07/08 huet den FC Déifferdeng 03 mat deels gudde Resultater un
europäesche Kompetitiounen deelgeholl. Nom éischten Optrëtt am UI-Cup geint
Slovan Bratislava gouf et de 16. Juli 2009 déi éischt Victoire op
internationaler Bühn geint d'Kroate vun HNK Rijeka am Stade Josy Barthel. Ab der
Saison 11/12 huet den FCD dunn historesches ereescht. Als éischte
lëtzebuergesche Veräin huet d'Equipe aus der Cité du fer et fäerdeg bruecht,
sech dräi Joer hannerenee fir eng weider Ronn an der Europa League ze
qualifizéieren. Héichpunkt waren no der Disqualifikatioun vun Olympiakos Volos
dei zwéi Matcher géint Paris Saint Germain (18.08.2011 an 25.08.2011) an der
Play-Off Ronn vun der Europa League. De gréissten Erfolleg war awer
d'Weiderkomme geint d'Profie vum FC Utrecht an der Saison 13/14.

* Duerch d'Disqualifikatioun vun Olympiakos Volos ass Déifferdeng 03 an
d'Play-Off Ronn komm



https://lb.wikipedia.org/wiki/Russesch

Russesch (russ.: русский язык) ass déi meeschtgeschwat vun de slawesche
Sproochen.

Si gehéiert zur Famill vun den indoeuropäesche Sproochen, grad wéi Sanskrit,
Griichesch a Latäin an all déi modern germanesch, romanesch a keltesch
Sproochen. Schrëftlech Beispiller vum Russesche sinn zanter dem 10. Joerhonnert
beluecht.

Russesch ass offiziell Landessprooch net nëmmen a Russland, mä och a villen
anere Staaten déi aus der fréierer Sowjetunioun ervirgaange sinn. Als
Weltsprooch vu grousser politescher Bedeitung ass Russesch eng vun de sechs
Sprooche vun der UNO.

D'Schrëft baséiert um kyrilleschen Alphabet. D'Transkriptioun an dat laténgescht
Alphabet kann op sëllechen Aart a Weise geschéien - zu Lëtzebuerg gëtt sech
meeschtens un d'Transkriptiounsregele vum Duden gehalen.

Russesch gëtt mam russeschen Alphabet geschriwwen (russ.: русский алфавит oder
русская азбука), wat dem kyrilleschen Alphabet (russ.: кириллический алфавит
oder кириллица) entstaamt.



https://lb.wikipedia.org/wiki/Planzer%C3%A4ich

D'Planzeräich oder Plantae, ass eent vun de véier Räicher vun den Eukaryoten.
D'Naturwëssenschaft vun de Planzen ass d'Botanik.

Viru méi wéi 400 Millioune Joer huet sech d'Flora entwéckelt. Si erniert d'Welt.
D'Planze sinn d'Primärproduzente vun der Biosphär. Si wandelen d'Liicht vun der
Sonn an eege Kierpersubstanz ëm a bilden domat d'Ernierungsgrondlag fir Déieren,
Pilzer a vill Mikroorganismen.

Et existéiert eng grouss Terminologie fir d'Planzen an alle Variatiounen ze
beschreiwen. Dofir hei nëmmen dat Wichtegst. Eng typesch Bléieplanz besteet aus
enger Wuerzel, engem Stamm oder Still, Blieder a Bléien, aus deenen och deelweis
Friichte kënnen entstoen. Donieft gëtt et nach d'Hoer, d'Stachelen an d'Dären.

D'Wuerzele vun de Planzen hu sech entwéckelt, well si op d'Waasser an
d'Mineralstoffer aus dem Buedem ugewise waren. Déi Stoffer déi si doduerch
opgehuele ginn iwwer speziell Réiercher an den ieweschten Deel vun de Planze
weidergeleet. De Still ass do fir d'Blieder ze halen, déi d'Energie vun der
Luucht afänken, aus der Loft Kuelendioxid ophuelen a Waasser a Sauerstoff
ofginn.

Bis 2004 ware ronn 287.650 Planzen identifizéiert. D'Wëssenschaftler ginn dovun
aus datt et der bis 350.000 kéinte ginn.Et kann en se an 12 Ofdeelungen trennen.
Néng dovu gehéieren zu den Algen. Déi aner dräi bilden zesummen déi gréng
Landplanzen, déi, vum Moos ofgesinn, Odere fir de Waassertransport hunn, an
dofir vum Buedem ewech no uewe wuesse kënnen.



https://lb.wikipedia.org/wiki/Monaco

D'Fürstentum Monaco ass e Staat an Europa, an zwar eng Enklav am franséischen
Territoire, um Bord vum Mëttelmier, ëstlech vun Nice, net wäit vun der
italienescher Grenz. Seng Küst laanscht d'Mëttelmier ass ronn 4 km laang. Monaco
huet eng Fläch vun 202 ha an 32.020 Awunner (Vollekszielung 2000). Mat bal
16.000 Awunner pro km² ass Monaco deen am meescht bevëlkerte Staat op der Welt.

Säin Numm kënnt hier vun de griichesche Siidler, déi sech am 5. Joerhonnert v.
Chr. um haitegen Territoire vu Monaco néiergelooss hunn. Zu Éiere vum Herakles
"Monoikos" hate si nämlech en Tempel gebaut. Doraus ass d'Bezeechnung Monaco
entstanen.

Haut wunnen zu Monaco net nëmme Monegassen, mä och vill räich Leit vun iwwerall,
déi sech aus steierleche Grënn do néiergelooss hunn.

Monaco ass praktesch nëmmen eng Stad, déi verwaltungsméisseg aus 6 Deeler
besteet. Een dovun, de bekanntsten, ass Monte Carlo.

Vun der Fläch hier ass Monaco nom Vatikanstad dee klengsten, awer
dichtbesidelste Staat vun der Welt.

Monaco huet zwar seng eege Sprooch (Monegassesch), e romaneschen Dialekt, mä déi
offiziell Sprooch ass Franséisch.



https://lb.wikipedia.org/wiki/Linux

Linux bezeechent am strenge Sënn nëmmen de Linux-Kernel. Allerdéngs gëllt de
Begrëff normalerweis och fir dat ganzt fräit Betribsystem.

Vun der Free Software Foundation a vu ville Puriste gëtt Linux och dacks
GNU/Linux genannt, well Linux souwuel um Linux Kernel wéi och op de GNU-Tools
opbaut. Publizéiert gëtt de Linux Kernel wéi och déi Toolen ënner der GNU GPL.

Linux als Betribssystem besteet aus e puer Deeler oder Programmen, déi vu
Software-Entwéckler aus der ganzer Welt programmeiert a weiderentwéckelt ginn.
Linux gëtt gewéinlech als sougenannte Linux-Distributioun ugebueden oder souguer
verkaaft. Debian, Suse, Red Hat, Gentoo a Slackware sinn, fir just e puer
Beispiller ze nennen, wäit entwéckelt Distributiounen.

Dat bal méi bekannt Maskottche vun der Linux-Gesellschaft ass de Pinguin Tux.
Linux selwer ass e Markennumm, deen dem Linus Torvalds gehéiert.

De finneschen Universitéitstudent Linus Torvalds hat de Linux Kernel
ursprénglech als Hobby geschriwwe während en op der Universitéit Helsinki
studéiert huet. Den Torvalds hat am Ufank Minix op sengem Computer benotzt, ee
vereinfachte Kernel dee vum Andrew Tanenbaum geschriwwe gi war fir
Betribsystemdesign z'enseignéieren. Leider huet den Tanenbaum awer keng
Extensioune fir säi Betribssystem ënnerstëtzt, wat den Torvalds dozou bruecht
huet een Ersatz fir de Minix ze schreiwen. Obschonn datt am Ufank ee Minix
System néideg war fir Linux z'installéieren an ze starten huet de Linux de Minix
ganz séier iwwerholl wat d'Funktionalitéit ubelaangt.

Déi éischt Linux Versioun ass am September 1991 op den Internet gesat ginn, a
kuerz drop, am Oktober, ass eng zweet Versioun nokomm (Kuckt heizou och [1]).
Zanter dem Moment hunn dausende vun Developpeure rondrëm d'Welt beim Projet
matgemaach. Dem Eric S. Raymond säin Essay The Cathedral and the Bazaar
diskutéiert iwwer den Developementsmodèle vum Linux Kernel a vun ähnlecher
Software.

D'Geschicht vum Linuxkernel ass enk mat där vum GNU verbonnen, ee bekannte fräie
Software Projet dee vum Richard Stallman geleet gëtt. De GNU Projet ass 1983
gestart ginn fir ee komplette Unix-ähnleche Betribssystem, mat Entwécklertools
an Endbenotzerapplikatiounsprogrammer z'entwéckelen, dee ganz aus fräier
Software besteet. Wéi déi éischt Release vum Linux Kernel erauskomm ass, hat de
GNU Projet schonn all néideg Komponente fir dee System produzéiert, ausser ebe
just de Kernel. Den Torvalds an aner fréi Linux-Entwéckler hunn hire Kernel sou
opgebaut datt e mat de GNU Komponenten a User-space Programmer zesummeschaffe
konnt fir e voll funktiounsfäege Betribssystem ze sinn. De Linux Kernel a
Betribssystem sinn ënner der GNU General Public License (GPL) lizenzéiert, déi
verlaangt datt all Quellcodeännerungen an derivéiert Aarbechten och ënner der
GPL musse lizenséiert ginn. Déi Method gëtt normalerweis als eng "deelt, an
deelt mat" Lizenz bezeechent. Am Joer 1997 huet Linus Torvalds gesot datt "de
Linux ënner d'GPL ze setzen definitiv dat bescht war wat ech jee gemaach hunn"
(liest heizou och [2]).

Den Numm "Linux" ass net vum Torvalds selwer erausgesicht ginn, mä vum Ari
Lemmke, Administrateur vum ftp.funet.fi, deen dem FTP Directory vun deem de
Linux fir d'éischt disponibel war, en Numm ginn huet ([3]). D'geschützte Mark
Linux (SN: 1916230) gehéiert dem Linus Torvalds, an ass régistréiert fir
"Computerbetribssystemer fir Computerbenotzung an -operatioun ze vereinfachen."
D'Lizenzéierung vun der geschützter Mark gëtt elo vum Linux Mark Institute
geréiert.

Dem Linus Torvalds no sollt d'Betribssystem eigentlech Freax heeschen,
zesummegesat aus dem englesche Wuert Freak an dem X um Schluss vun Unix.

Wéi de Linus ugefaangen huet u sengem Minix-Clonen ze schaffen, huet en am Ufank
d'Dateien ënner dem Numm Freax um FTP-Server vu senger Uni (Helsinki a Finnland)
ofgeluet. Den Numm Freax huet dem Administrateur vun deem Server awer net
gefall, an hien huet dann och déi ganz Saachen an den neien Dossier Linux gesat.
Fir e groussen Opstand ze vermeiden, a sécherlech och well em déi néideg
Fantasie gefeelt huet fir e besseren Numm ze fannen, huet den Torvalds näischt
gesot, an déi nei Situatioun akzeptéiert.

Den Tux ass 1996 vum Larry Ewing gemoolt ginn. D'Iddi datt d'Linuxmaskottchen
ausgerechent ee Pinguin soll sinn koum vum Linus Torvalds selwer, dem Schöpfer
vum Linux.

Verschidde Leit behaapten den Numm kéim vun Torvalds UniX, een Numm dee vum
James Hughes virgeschloe ginn ass. Mä am Allgemenge gëtt ugeholl, datt den Numm
vun tuxedo kënnt, Englesch fir Frack (de Pinguin kuckt jo sou aus wéi wann hien
ee Frack unhätt).

Den Tux ass fir ee Linux Logo's Concours gemoolt ginn. Biller vun anere
Propositioune kënnen um fonnt ginn. De Gewënner ass vum Larry Ewing mam Gimp
gemoolt ginn. De Gimp ass ee fräie Molprogramm. De Larry Ewing huet de Pinguin
der Communautéit mat folgende Konditiounen zur Verfügung gestallt:

Den Tux ass een Ikon fir d'Linux an d'Open Source Communautéit ginn, an et huet
souguer ee britesche Linux User Group ee Pinguin vum Bristol Zoo adoptéiert. De
Pinguin ass méi bekannt wéi säi grousse Frënd, de GNU, ee friddlecht a scheit
Gnu deen de GNU Projet representéiert.

Den Tux ass dacks verschidden ugedoen duergestallt, jee no Kontext; zum
Beispill, wann hie fir de PaX Sécherheetsalgorithmus steet huet hien een Helm
un, a fuchtelt mat enger Aaxt an engem Schëld rondrëm, a seng Ae si rout.

Tux ass och den Haaptacteur vun engem Linux Spill wat Tux Racer genannt gëtt, an
deem de Spiller den Tux iwwer eng Rei veräisten Hiwwelen erofsteiert, op sengem
Bauch, an deem e probéiert Hierken ze frupsen, an d'Zäitlimit ze klappen. Den
Tux ass och eng Figur vum Web comic User Friendly.

A verschiddenen Linux Distributioune seet den Tux dem Utilisateur moie während
dem booten, a Multiprozessersystemer weise souvill Tuxe wéi Prozessoren do sinn.

TUX ass och den Numm vun engem Web Server deen am Linux Kernel leeft, dee
capabel ass statesch Websäite fir méi séier ze zerwéiere wéi traditionell
Servere wéi den Apache HTTP Server. Dës Software gëtt vu Red Hat ënnerhalen.



https://lb.wikipedia.org/wiki/Islam

Den Islam ass eng Relioun, déi am 7. Joerhonnert zu Mekka entstanen ass. Seng
Unhänger beruffe sech op de Mohammed als Prophéit. Ausser dem Prophéit Mohammed
erkennen d'Muslimen nach aner Prophéite wéi Jesus, Moses, Abraham an Adam un.

Den Islam huet tëscht 1,1 an 1,5 Milliarden Unhänger. En ass nom Chrëschtentum
déi zweetgréisst monotheistesch Weltrelioun an a bal alle Länner vertrueden.

D'Glawens- a Moralléier, d'Ritualen an d'reliéis Uerdnung baséieren um Allah
sengen Offenbarungen, déi de Mohammed am Koran hannerluet huet. Fir déi gréisst
Grupp vun de Muslimen, d'Sunniten, gëtt de Koran als Reliounsquell duerch
d'Iwwerliwwerung (Hadith) an d'Gewunnechtsrecht (Sunna) ergänzt.

D'Sunnite stellen a bal allen islamesche Länner d'Majoritéit vun der Bevëlkerung
duer mat Ausnam vum Bahrain, dem Iran, dem Irak, dem Jemen, dem Libanon an dem
Oman. Fir d'Sunnite gëllt de Nofolger vum éischte Kalif Abu Bakr als
geeschtleche Chef.

Déi zweet grouss Glawensrichtung vum Islam sinn d'Schiiten. Si veréieren den
Eedem an Adoptivjong Ali, Mann vum Mohammed senger Duechter Fatima, a seng
Jongen Hussein an Hassin als rechtméisseg Nofolger vum Prophéit Mohammed.

D'Léier vum Islam ass staark vum jiddeschen a vir-islamesche Glawensgutt
beaflosst. Folgend Léiersätz sinn am Fong bei alle Richtungen d'selwecht:



https://lb.wikipedia.org/wiki/Gemeng

D'Gemeng ass déi klengst administrativ Ënnerdeelung, déi vun engem exakt
definéierten Territoire gebilt gëtt an déi normalerweis eng oder méi Uertschafte
begräift. D'Gemeng gëtt gefouert vun demokratesch gewielte Volleksvertrieder.

D'Gemengeresponsabel sollen d'lokal Interessen eegestänneg verwalte kënnen. Dëse
Grondsaz ass am Artikel 107 vun der Lëtzebuerger Konstitutioun festgeschriwwen:

"Les communes forment des collectivités autonomes, à base territoriale,
possédant la personnalité juridique et gérant leur patrimoine et leurs intérêts
propres".

De Gemengerot ass souzesoen d'Parlament vun der Gemeng a gëtt all sechs Joer nei
gewielt. D'Zuel vun de Conseilleren hänkt vun der Awunnerzuel vun der Gemeng of
an ass ëmmer ongeruet. De Gemengerot kënnt wéinstens all dräi Méint zesummen a
gëtt vum Schäfferot oder, wann et presséiert, vum Buergermeeschter ageruff. De
Gemengerot ass beschlossfäeg wann d'Majoritéit vu senge Memberen do sinn.
D'Séancë sinn an der Regel ëffentlech. De "Conseil" ass fir all kommunal
Ugeleeënheeten zoustänneg a ka Reglementer, déi natierlech de Gesetzer vum Land
entsprieche mussen, erloossen. De Gemengerot këmmert sech ëm d'Verwaltung a
stëmmt de Budget, dee vum Schäfferot presentéiert gëtt. D'lokal
Schoulorganisatioun, d'Astelle vu Personal (Beamten, Employéen, Léierpersonal),
d'kommunal Verkéiersregelungen, d'Ausschaffe vun engem allgemenge Bebauungsplang
mat engem Bautereglement falen ënner d'Kompetenz vum Gemengerot.

De Schäfferot ass d'Regierung um lokale Plang. Normalerweis besteet de
Schäfferot aus dem Buergermeeschter an zwéi Schäffen, déi alleguer Member vum
Gemengerot musse sinn. Grouss Gemenge kënnen awer och méi Schäffen hunn.
Datselwecht gëllt fir Fusiounsgemenge während enger Iwwergankszäit vu maximal 12
Joer. De Buergermeeschter gëtt vum Groussherzog genannt, d'Schäffen aus de Stied
vum Groussherzog, an déi aus deenen anere Gemenge vum Inneminister, ëmmer op
Virschlag vun der Majoritéit vun de Conseilleren.

De Buergermeeschter gëtt vum Groussherzog ënner de lëtzebuerger Membere vum
Gemengerot fir e Mandat vu sechs Joer ernannt, op Propose vun der Majoritéit vun
de Membere vum Gemengerot. Dat Mandat ass erneierbar. De Buergermeeschter gëtt
zu Lëtzebuerg also ni vun de Leit gewielt, weder direkt nach indirekt.

De Buergermeeschter spillt am Schäfferot an am Gemengerot vun der Gemeng eng
primär Roll. E suergt vir d'Ausféiere vun de Policegesetzer a -reglementer.
Dozou zielt och d'Bautereglement. De Buergermeeschter erdeelt (oder refuséiert)
am Prinzip d'Baugeneemegungen. En iwwerwaacht d'ëffentlech Sécherheet, den
ëffentleche Regëster an en ass Officier de l'état civil (Standesbeamten). Déi
zivil Hochzäit gëtt virum Buergermeeschter oder sengem Remplaçant gefeiert.

Déi sougenannt tutelle administrative ass d'iewescht Opsiicht, déi vum
Inneministerium iwwer d'Gemenge waacht. D'Distriktskommissäre kontrolléieren
d'Gestioun vun de Gemengen. Eng ganz Parti Decisioune gi vum Staat aprouvéiert
oder, wa se géint d'allgemeng Intresse oder géint déi bestehend Legislatioun
verstoussen, verworf. D'Gemeng kann awer géint d'Decisoune vum Staat virum
Verwaltungsgeriicht kloen.

Aus techneschen oder finanzielle Grënn kann eng Gemeng bestëmmte Servicer an
Aufgaben net eleng droen. D'Gemenge schléisse sech dofir a Syndikater zesummen.
Zu Lëtzebuerg gëtt et momentan 64 sou Syndikater, vu Waasserversuergung a
Knaschtentsuergung iwwer Sportinfrastrukture bis Schoulgebaier.



https://lb.wikipedia.org/wiki/Adygeja

D'Republik Adygeja oder Adygien, am Nordkaukasus, ass eng kleng autonom Republik
am südlechen Deel vum europäesche Russland, déi den 31. Mäerz 1992 e
Federatiounsvertrag mat Russland ënnerschriwwen huet. D'Haaptstad ass Maikop
Myjeqwape.

D'Republik ass eng Enklav vun der Regioun Krasnodar. Am Nordweste grenzt se un
de Krasnodarer Stauséi, am Norden an Nordoste orinetéiert sech d'Ofgrezung méi
oder manner um Floss Laba. Am Süde fängt d'Biergwelt vum Kaukasus un, mat véier
3000er um Gebitt vun der Republik, an do läit och de gréissten Deel vum
Kaukasus-Naturreservat.

D'Adygejer (Tscherkessen), déi der Republik den Numm ginn hunn, maachen haut
just nach e Véirel vun der Bevëlkerung aus. Zënter 1939 sinn d'Russen déi
gréisste Volleksgrupp (2010 koume se op 63,6%).

No enger offizieller Ëmfro aus dem Joer 2012 si 35,4% vun der Bevëlkerung
russesch orthodox, 30% si spirituell awer net reliéis, 13% bekenne sech zum
Islam, 9% sinn Atheisten, an de Rescht gehéieren zu Splittergruppen, anere
Reliounen oder hunn net op d'Fro geäntwert.

D'Géigend gouf zënter dem 6. Joerhonnert vu Byzanz aus christianiséiert.
D'Genueser hunn e puer Handelsplazen a Festungen an der Regioun vun den
Tscherkesse gebaut. Vum 16.–19. Joerhonnert u sinn d'agebueren Adygejer ënner
dem Afloss vun de Krimtatare lues a lues zum Islam iwwergetratt.

Den 21. Mai 1864 hunn déi russesch Truppen d'Tscherkessen als leschte vun den
nordkaukasesche Vëlker bezwongen. Honnertdausende sinn an der Folleg an
d'Osmanescht Räich verdriwwe ginn, net wéineg sinn der dobäi gestuerwen. Duerno
si vill Russen an d'Republik agewandert.



https://lb.wikipedia.org/wiki/Weltierfschaft

D'UNESCO-Lëscht vun der Weltierfschaft, WORLD HERITAGE, besteet aus der
Weltkulturierfschaft an der Weltnaturierfschaft. Am Ganzen ëmfaasst se 788
Denkmaler an 134 Länner. Dovu si 611 Kulturdenkmaler (K) an 154 Naturdenkmaler
(N), 23 Denkmaler gehéiere souwuel zur Kultur- wéi zur Naturierfschaft.

D'Grondlag dozou ass eng UNESCO-Konventioun fir d'Protektioun, déi 1972 zu
Stockholm ausgeschafft gouf. Se ass 1975 a Kraaft getrueden.

D'Iddi fir dëse Projet koum duerch en Opruff vun der UNESCO vum 8. Mäerz 1960,
fir déi Monumenter ze retten, déi duerch de Bau vum Assuan-Staudamm vum Nil
zerstéiert gi wieren.

Eemol d'Joer, normalerweis Ufanks Juli, gesäit sech den UNESCO World Heritage
Committee, fir doriwwer ofzestëmmen, wat nach op d'Lëscht komme kéint.

Op d'Rout Lëscht vun der Kulturierfschaft gi besonnesch menacéiert Objeten
opgeholl, souguer wann den zoustännege Staat keng Demande gemaach huet. Zanter
2004 stinn op där Lëscht 35 Denkmaler.

De Begrëff vun der kultureller Ierfschaft ("héritage") geet op den
Henri-Baptiste Grégoire zréck, deen am 18. Joerhonnert Bëschof vu Blois war, an
ass schonn de 14. Mee 1954 an der Haager Konventioun definéiert, déi vun den USA
net ënnerschriwwe gouf.



https://lb.wikipedia.org/wiki/Staat

Als Staat bezeechent een eng Form an där sech eng Gesellschaft oder e Land
kënnen organiséieren.

Et gëtt véier klassesch Elementer déi eng Entitéit brauch fir kënnen e Staat ze
ginn. Déi goufe fir d'éischt 1933 an der Konventioun vu Montevideo fixéiert a
baséieren a groussen Deeler op den Theorië vum däitsche Volleksrechtler Georg
Jellinek.

E Staat brauch eng Bevëlkerung. Et gëtt keng genee Gréissenuerdnung wéi vill
Mënschen eng Bevëlkerung muss hunn. Et gëtt haut vu Bevëlkerungen alles tëscht
900 fir de Vatikanstad an 1,3 Milliarde fir d'Volleksrepublik China.

E Staat brauch en eenegermoosse stabillen Territoire. Och do gëtt et keng
Gréissenuerdnung; de Vatikanstad huet mat 0,44 km² de klengsten Territoire,
Russland ass mat 17.098.242 km² dee gréisste Staat op der Welt.

Oft kontestéiert ass dëse Punkt am Bezuch op Somalia. Aus vëlkerrechtlecher
Siicht ass dat afrikanescht Land kee Staat, well et keng Regierung huet.

E Staat muss kënne mat anere Staaten op enger vëlkerrechtlecher Basis a Kontakt
trieden. Dee Critère ass wichteg fir d'Entitéite vun engem Staat mat federaler
Organisatioun auszeschléissen.

Beispill: Obwuel et eng Bevëlkerung, en Territoire an eng Regierung huet, ass et
net virstellbar datt d'Saarland als Staat um internationale Parquet agéiert.



https://lb.wikipedia.org/wiki/Schottland

Schottland (Englesch / Scots: Scotland, Schottesch-Gälesch: Alba) ass eent vun
de véier Länner vum Vereengte Kinnekräich vu Groussbritannien an Nordirland.
Schottland zitt sech iwwer dat ganzt nërdlecht Drëttel vun der Insel
Groussbritannien a grenzt am Süden un England.

Schottland gëtt an dräi geographesch Regiounen agedeelt. Et sinn dat vun Norden
no Süden: d'Highlands, de Central Belt an d'Southern Uplands.

De Central Belt an d'Southern Uplands ginn dacks ënner dem Begrëff Lowlands
zesummegegraff. Lowlands ass keng strikt topographesch Kategorie, mä éischter en
historesch-kulturellen Terme mat deem gemenkerhand alles gemengt gëtt wat net zu
den Highlands gehéiert. Déi südlech geleeën, méi liicht zougänglech Lowlands hu
vis-à-vis vum traditionelle gäleschen Héichland méi en englesche Cachet. Dat
erkläert och munnech kulturell Ënnerscheeder tëscht den zwou schottesche
Regiounen.

Mat sengen 1 344 Meter ass de Ben Nevis bei Fort William net nëmmen den héchste
Bierg vu Schottland, mä vun de briteschen Inselen iwwerhaapt. Hie gehéiert zu de
sougenannte Munros.

Zu Schottland gehéieren och ronn 800 Inselen (130 dovu si bewunnt). Déi gréisst
Inselgruppe sinn d'bannenzeg an d'bausseg Hebriden nordwestlech vun der
schottescher Küst an d'Orkneyinselen am Norden. Nordëstlech vun Orkney an nëmmen
280 km vun de Faröer ewech, leien d'Shetlandinseln, den nërdlechsten Deel vum
Vereenegte Kinnekräich.

D'Schotte stamen, ethnesch gesinn, vun den Angelsachsen, Kelten a Skandinavier
of. Déi meescht schwätzen Englesch oder Lowland. Eng Minoritéit, haaptsächlech
op de westlechen Inselen zu Irland zou, schwätzt nach schottesch Gälesch. Virun
der Vereenegung mat England am Joer 1707 gouf Lowland Scots um Gericht an am
schottesche Parlament geschwat.

Gutt zwee Drëttel vun de Schotte wunnen am Central Belt, d'Géigend tëscht de
Groussstied Edinburgh a Glasgow.

A Schottland gëllt d'britescht Pond-Sterling. D'Bank of Scotland, dRoyal Bank of
Scotland, béid zu Edinburgh, an dClydesdale Bank zu Glasgow, ginn eege
schottesch Schäiner eraus. Et gëtt Schwieregkeeten, fir déi 1-Pond-Schäiner an
England lass ze ginn, well et do keng 1-Pond-Schäiner gëtt.



https://lb.wikipedia.org/wiki/Onofh%C3%A4ngegkeetserkl%C3%A4rung_vun_de_Vereenegte_Staate_vun_Amerika

An der Onofhängegkeetserklärung vun de Vereenegte Staate vun Amerika (engl.:
Declaration of Independence; offiziell: The Unanimous Declaration of The
Thirteen United States of America) hunn déi dräizeng britesch Kolonien an
Nordamerika de 4. Juli 1776 proklaméiert, datt s'ewell net méi zum
Groussbritannien gehéiere géifen an hiert Recht, en eegene souveräne Staatebond
ze forméieren. Den Text, dee gréisstendeels vum Thomas Jefferson geschriwwe gi
war an dee vum Zweete Kontinentalkongress adoptéiert gouf, gëllt als
Grënnungscharte vun den USA an ass ee vun deenen Dokumenter vun der
demokratescher Staatsphilosophie déi am meeschte Muecht etabléieren.

D'Declaratioun vun der Onofhängegkeet besteet aus dräi Deeler: An der Präambel –
dem éischten a bekanntsten Deel – leet se fest, wat fir Mënscherechter en
Individuum huet, déi em net kënnen ewechgeholl ginn (baséiert um John Locke
senger Philosophie an um Naturrecht) a wéini e Vollek d'Recht huet, eng al
duerch eng nei Regierungsform z'ersetzen. Am zweeten Deel gi konkret Handlunge
vun der britescher Kroun opgezielt, mat deenen se déi nateirlech Rechter an
d'Rechter vun de Kolonisten dauerhaft an zolidd verletzt hätt, sou datt déi
leschtgenannten hir net méi ze follege bräichten. Den drëtten Deel,
d'Schlusserklärung besteet aus der Konklusioun, datt et noutwendeg wier, sech
vun der britescher Metropol ze léisen, an datt et vum Naturrecht hier
legitiméiert wier, datt déi 13 Kolonie vun elo un d'Recht an Usproch huele
géifen, als onofhängeg a souverän Staaten ze handelen.



https://lb.wikipedia.org/wiki/Molerei

D'Molerei zielt nieft der Architektur, der Skulptur, der Graphik an der
Zeechnung zu de klassesche Gattunge vun der Bildender Konscht. Molerei ass
d'Opdroe vu Faarf mat engem Pinsel, enger Spachtel oder anerem Geschir op enger
Fläch.

Déi eelst Zeie vun der Molerei sinn d'Hielemolereie mat Déierenduerstellungen
aus der leschter Äiszäit bzw. dem Jongpaläolithikum.

Molerei an Zeechnung, mä och Relief a Plastik sinn als kënschtlerech
Ausdrocksformen aus der Zäit vu viru 35.000 bis 10.000 Joer bekannt. Europäesch
Hielemolereie si virun allem aus Spuenien a Frankräich bekannt. D'Wandbiller an
der Hiel vu Lascaux a Südfrankräich goufen 1940 entdeckt. D'Déieremotiver,
Auerochsen, Hirschen a Päerd, sinn op eng beandrockend Manéier duergestallt a
gehéieren zu den eelste bekannte Molereie vun der Mënschheet. Och aus Afrika,
Asien an Australien si fréi Fielsmolereie bekannt. Am Noen Oste gëtt et scho fir
den Neolithikum vill Zeie vu Molerei. Dozou ass virun allem d'Opkomme vu
bemoolter Keramik an d'Wandmolerei zu nennen. Vill Reschter vu Wandmolereie gëtt
et zu Çatalhëyük, an der haiteger Tierkei, a si vun ëm 6.000 v. Chr.

Méi spéit begéint eis d'Molerei am Orient (vun 10.000 v. Chr. un) an an Egypten
(vun 3.000 v. Chr. un) als Wandmolerei, an der Minoescher Konscht op Kreta (2000
v. Chr.) als Freskemolerei.

D'Molerei vun den alen Egypter ass virun allem vu Wandmolereien aus
Grafkapellen, vun Doudelueden, a vun der Bemolung vu Doudebicher bekannt. Dës
Beispiller stame bal all aus Griewer, déi an der Wüst gebaut goufen, an dofir
dacks ganz gutt erhale sinn. Bekannt sinn och Wandmolereien aus den Haiser vu
Liewegen, déi awer meeschtens schlecht erhale sinn. D'egyptesch Molerei huet
d'Perspektiv nach net kannt. D'Figure stinn op Standlinnen niefteneen a weisen
dat Wichtegst. De Kapp gëtt vu Profil, d'Aen an d'Broscht gi vu vir gewisen.

Eng éischt Bléi hat d'Molerei an Egypten am Mëttelteste Räich (zirka 2000- 1700
v. Chr.). Aus där Zäit stame vill Griewer a Mëttelegypten, déi räich dekoréiert
waren. Et fënnt ee virun allem Duerstellunge vum Grafhär, senger Famill, vun
Atelieren an der Liewensmëttelproduktioun, déi Saache produzéiert hunn, déi den
Doudegen och an der Éiwegkeet net sollt vermëssen. Absënns vill Beispiller vun
sou Molereie kommen aus Griewer zu Theben an datéieren aus dem Neie Räich (zirka
1550-1070 v. Chr.), wobäi een dacks ongeféier 1350 v. Chr. och verstäerkt Biller
vun Doudegen an der Ënnerwelt zesumme mat der Gëtterwelt fënnt. Vun der Drëtter
Tëschenzäit un (zirka 1070-700 v. Chr.) ass d'Molerei virun allem op Doudelueden
an Doudebicher erhalen.

Bei de Kulturen a Virderasie war d'Molerei, a wuel absënns d'Wandmolerei
sécherlech och eng Kéier wäit verbreet,mä et ass relativ wéineg erhale bliwwen.
Aus dem Palais vu Mari gëtt et e puer Beispiller, aus de Palaise vun den
Hethiter gëtt et vill Fragmenten, déi et awer kaum erméiglechen, sech e Bild ze
maache vun deem wat fréier do gemoolt war. Vun den Assyrer si schliisslech
weider Beispiller, virun allem vu Wandmolereien, bekannt.

Am 3. Joerhonnert no Christus huet de griichesche Schrëftsteller Philostratos
d'Molerei eng Erfindung vun de Gëtter genannt (Eikones 1). Dës an aner Aussoe
vun antiken Auteure weisen, datt d'Molerei schonn an der Antike en absënns héije
Prestige hat. Méi héich souguer wéi d'Skulptur, well d'Molerei d'Realitéit
besser nomaache konnt an och méi e breeden Erzielspektrum hat. Haut kann een dat
kaum nach novollzéien, well kaum nach eppes vun der antiker Molerei erhale
blouf. De Grond dofir ass, datt als Support fir d'Molerei meeschtens Holz geholl
gouf, ausserdeem Steen, Toun a Stuck. Elfebeen, Glas an Toile ass kaum benotzt
ginn.

An der antiker Literatur ass de Plinius eng Haaptquell fir déi verschidden
Technike vun der antiker Molerei, besonnesch säi Wierk Naturalis historia 35, an
och dem Vitruv säin De architectura 7,7-14.

Fir op Holz ze molen, gouf d'Enkaustik oder d'Temperatechnik gebraucht. Bei der
Enkaustik war waarme Wues e Mëttel fir ze bannen. Déi warem oder ofgekillten
Emulsioun gouf duerno mam Pinsel oder engem Metallgeschir opgedroen. Déi Technik
ass zwar opwänneg, allerdéngs erreecht een doduerch eng méi laang Haltbarkeet a
méi en héije Glanz vun de Faarwen.

Bei der Temperatechnik dogéint ginn d'Faarfpigmenter mat enger waasserléislecher
Matière, z. B. mat Eeër, Ueleg oder Fett gemëscht. Well Holz sech ganz liicht
zesetzt resp. sech nëmmen ënner bestëmmte Konditiounen konservéiert, gëtt et bal
keng archeologesch Zeie vun där Technik.

D'Temperatechnik gëtt och bäi Steng gebraucht. Modern Experimenter hu gewisen,
datt een op enger glater Marberfläch de Pinsel ganz liicht féiere kann, an
doduerch e gutt Resultat beim Molen huet. Op raue Surfacë vun anere Stengzorten,
wéi Poros oder Kaleksteen, musse fir d'éischt eng oder och alt méi Loe Stuck-
oder Kräidgrondéierung drop geschmiert ginn, fir d'Molfläch glat ze kréien.

Op Toun gouf meeschtens mat brennfester Äerdfaarf bzw. Tounschlécker gemoolt, a
rare Fäll och mat Deckfaarwen. An déi Materialgrupp fale d'grouss Quantitéite
vun der bemoolter Keramik, och Vase genannt.

D'schwaarzfigureg Molerei huet sech an archaescher Zäit entwéckelt a koum fir
d'éischt a korintheschen Atelieren zum Asaz. Eréischt vun der Mëtt vum 6. J. v.
Chr. u gouf Athen d'Haapt-Produktiounszentrum vun de schwaarzfigurege Vasen. Bei
dëser Technik gi mat engem Pinsel d'ornamental a figierlech Motiver mat
schwaarzem Tonschlécker um Geféiss ubruecht. Déi bannenzeg Struktur gouf duerno
mat engem spatze Geschir ageritzt. Eréischt da gouf d'Geféiss an den Uewe
gestallt, fir gebrannt ze ginn.

Bei der Wandmolerei gouf Kalekspeis an e puer, ëmmer méi renge Couchën
opgedroen. Dës war dann de Fong fir d'Faarf, déi dropkéim. D'Surface gouf heifir
glat gemaach, da konnten d'Faarwen, sief et a renger Form oder mat engem
Bannmëttel versat, op de fiichte Verbotz opgedroe ginn. Als Bannmëttel sinn eis
Marbersmiel, Kasein oder Lehmwaasser iwwerliwwert. Duerch chemesch Reaktioune
während dem Dréchene gouf eng Aart Versinterung vun der Surface provozéiert, wat
dozou gefouert huet, datt d'Faarf sech fest mam Ënnergrond vermëscht huet. Déi
Aart a Weis, d'Faarf opzedroen, gëtt al fresco genannt, well et fiichte Verbotz
ass, deen de Fong billt. Gëtt do dergéint op dréchenem Verbotz gemoolt, gëtt déi
Technik al secco genannt.

Well et net vill archeologesch Zeie gëtt, wësse mer net vill iwwer de
Faarwespektrum vun der Antiquitéit. Ausserdeem kann ee feststellen, datt sech
d'Faarwe Rout a Blo am beschten erhalen hunn. Nieft antike Schrëftquellen
hëllefen déi modern Techniken, mat Hëllef vu Materialanalysen, UV- a
Sträifliichtopnamen, en Abléck an d'antik Faarfwelt ze kréien. Aus deene Quellen
ass bekannt, datt d'Faarfpigmenten natierlech, mä och kënschtlech produzéiert gi
konnten. D'Material dofir ware Mineral- an Äerdfaarwen, Substanze vu Planzen a
vun Déieren, mä beispillsweis och zerstoussent Glas fir d'Faarf Blo. Wéi schonn
ernimmt, konnte Faarwe reng, mä och gemëscht opgedroe ginn. Grad sou konnte méi
Couche Faarf iwwerenaner opgedroe ginn.

Wéi heidriwwer schonn ernimmt, gëtt et rose wéineg archeologesch Zeie vun der
griichescher Molerei. Schrëftquellen nennen eis d'Nimm vun deemools bedeitende
Kënschtler an d'Theme vun hire wichtegste Konschtwierker. Heiansdo ass och
iwwerliwwert, wou déi Koschtwierker ze fanne waren. Visuell Zeie gëtt et
haaptsächlech am sepulkrale Kontext an duerch Reflexiounen aus anere Gattungen
oder Epochen. Figurativ bemoolte Vasen oder Mosaike kënnen a begrenztem Mooss
hëllefen, Réckschlëss op d'verluere gaange Molerei ze zéien. Selbstverständlech
kann et hei zu Verännerungen oder Ëmbildunge komm sinn. Et däerf een deemno net
mat enger originalgetreier Kopie vun enger Molerei rechnen.

Nom Ënnergank vun der minoesch-mykenescher Kultur mat hirer qualitéitsvoller
Freskomolerei (zum Beispill Knossos) huet déi griichesch Wandmolerei eréischt am
8. J. v. Chr. nees agesat. Déi éischt Temoignagë si Pinakes, bemoolten
Tountäfelcher, déi am 8. – 6. J. v. Chr. a grousse Quantitéite produzéiert
goufen, fir als Affer an Hellegtümer gebraucht ze ginn. Déi rechteckeg Täfelcher
sinn an hirer Funktioun op d'Bildfeld reduzéiert a spigelen däitlech d'Erfindung
vun der Tafelmolerei erëm. En hëlzent Beispill vun där Gattung huet sech
eréischt aus dem 6. J. v. Chr. erhalen, a gouf an enger Hiel, no bei Korinth,
fonnt, déi den Nymphe geweit war. Op deene véier Holztäfelcher sinn eng
Dedicasse un d'Nymphen an eng faarweg bemoolten Afferzeen duergestallt (I.
Scheibler, Griechische Malerei in der Antike (1994) Abb. 40).

Tountafele goufen och als Verkleedungsplacken oder Metopen op Bauwierker, z. B.
Tempelen, gebraucht. Am 7. J. v. Chr. gouf och schonn op Stee gemoolt, wou
souwuel Ëmrëss- a Bannenzeechnungen, wéi och monochrom gefaasste Fläche
applizéiert goufen. Groussfigureg Temoignagë vun der griichescher Molerei hu
sech a méi grousse Quantitéiten a Griewer erhalen, déi haaptsächlech op der
Peripherie vun der griichescher Welt erhale bliwwe sinn. D'griichesch
Grafmolerei huet a groussem Ausmooss de sepulkrale Beräich vun Ënneritalien an
Etrurien beaflosst. E gutt Beispill heizu ass d'Tomba del Tuffatore zu Paestum,
déi ëm 480 v. Chr. datéiert.

Den Héichpunkt vun der griichescher Molerei gëtt eis haaptsächlech duerch
d'makedonesch Kummergriewer bezeit. Zu Vergina ass d'Graf vum Philipp II., op
deem senge Fassaden e Juegdfries mat ville Figuren drop ofgebilt ass. Am
Hellenismus kënnt dann eng weider Kategorie dobäi, an zwar d'Wandmolerei an der
Wunnarchitektur. Zanter dem 5. J. v. Chr. goufe beispillsweis zu Pella
(Makedonien), Priene oder Delos d'Wänn am sougenannte Mauerwerkstil mat deelweis
figurativen oder ornamentale Friese versat.

D'Zuel an och d'Aart vun den archeologeschen Temoignagë vun der réimescher
Molerei ënnerscheede sech wesentlech vun der griichescher Molerei. Et si vill
Temoignagë vu réimescher Wandmolerei erhalen, woubäi et offensichtlech e
réimescht Phenomen ass an net just en Zoufall vun der Iwwerliwwerungssituatioun.
De Plinius beklot a senger naturalia historia 35, 118 de Wiessel vun der Tafel-
zur Wandmolerei.

Réimesch Kënschtlernimm ginn net sou dacks a Schrëftquellen ernimmt, wéi dat de
Fall bei ire griichesche Pendanten ass, woubäi de Molerberuff duerchaus
prestigiéis war. A spéitrepublikanescher Zäit hunn dacks griichesch-orientalesch
Moler, wuel meeschtens als Sklaven, fir réimesch Optraggeber geschafft. Si waren
net nëmme méi gebilt wéi hir réimesch Kollegen, mä och mam griichesche Stil
kënneg, deen zu där Zäit besonnesch beléift war.

Zur offizieller Representatiounskonscht vum réimesche Räich zielt
d'Historiemolerei. Zër Zäit vum Wiessel vom 4. zum 3. J. v. Chr. entstanen, ass
si nëmmen duerch literaresch Hiwäiser an duerch eng geréng Zuel vu Reflexen an
der Sepulkralkonscht faassbar. Dës Biller weisen Zeene vu gewonnene Kricher,
eruewerte Stied, besiegte Vëlker mat hiren Herrscher, souwéi Kaarte mat de
Plaze, wou Kricher gefouert goufen. Dës wuel an der Majoritéit Tafelbiller
konnten an Triumph-Cortègë matgefouert ginn an d'Vollek un der Victoire vum
jeeweilegen Imperator hautno participéiere loossen. Literaresch Quelle
insistéieren op d'originalgetrei Reproduktioune vun den duergestallte Persounen
a Plazen. Bei deem eelste Beispill vun dëse Gruppen, dat erhalen ass, handelt et
sech ëm e Freskofragment aus dem Fabiergraf vum Esquilin zu Roum. Et ass dëst en
Deel vun engem grousse Billerzyklus vum fréien 3. J. v. Chr. mat Duerstellungen
aus de Samnitenkricher (R. Ling, Roman painting (1991) Ofb. 6) A véier erhalene
Regëster gëtt op d'réimesch Dugenden higewisen, virtus a fides populi Romani.

Als zweet Beispill sief elo op d'Gattung vun der Portraitmolerei verwisen, déi
am réimeschen Ahnenkult eng wichteg Roll gespillt huet. D'Portraite goufen op
Holz, Toile, Glas a Stuck gemoolt. Am kaiserzäitlechen Egypte gouf déi al
Traditioun vun der Mumifizéirung mam réimesche Wonsch, sech selwer
duerzestellen, verbonnen. Individuell Portraitë goufen op Holztafele gemoolt an
amplaz vun den egypteschen Doudemasken op d'Gesiicht vum mumifizéierte
Verstuerwene geluecht. Zu Fayum, enger grousser Oas an der libescher Wüst,
goufen déi meescht vun de mëttlerweil 1000 bekannte Mumieportraite fonnt. Duerch
dat dréchent Wüsteklima sinn d'Stécker exzellent erhalen, wouduerch et
erméiglecht gëtt, déi Polychromien an och d'Moltechniken ze studéieren an
z'analyséieren.

Eis haiteg Kenntnis vun der antiker Molerei baséiert virun allem op de
Wandmolereien vun de Stied, déi vum Vesuv mat Äschen zougeschott goufen:
Herculaneum a Pompeji. Wat do fonnt gouf, huet d'Fuerschung staark beaflosst.
1882 huet den August Mau seng "Geschichte der dekorativen Wandmalerei in
Pompeji" publizéiert, an där hien déi deemools bekannte Wandmolereien a véier
grouss Stiler agedeelt huet. Déi "véier pompeianesch Stiler" ginn iwwer d'Grenze
vu Pompeji fir déi gesamt réimesch Wandmolerei bis 79 n. Chr. gebraucht.

Dës réimesche Versioun vum griichesche Mauerwerksstil (cf. Delos) imitéiert am
Wesentleche monumentaalt Quadermauerwerk duerch faarweg Molerei, Ritzung oder
plastesch Gestaltung mat Stuck.

Heibäi gëtt ufanks Architektur imitéiert, d'Mauere ginn no an no ëmmer méi
'opgerappt' sou datt „Architekturfënsteren“ entstinn. An der Weiderentwécklung
kënnt et zu e puer Niveauën, d'Déifewierkung vun der Architektur gëtt a Virder-
an Hannergrënn verstäerkt. An der spéider Phas ginn d'Architekturelementer, wéi
Sailen, Béi, Pilieren etc. ëmmer méi dënn an net méi realistesch (et hätt ee se
net kéinte bauen). Ausserdeem ginn d'Wänn erëm ëmmer méi zougemaach an et
tendéiert een erëm zur Zweedimensiounalitéit.

Et liest een dacks, den Héichpunkt vun der réimescher Molerei wier mam Ënnergang
vun de Vesuvstied zu Enn gaangen, mä dat ass kaum fundéiert nozeweisen. Och nom
Joer 79 n. Chr. sinn nach op ville Plaze Molereie vun héijer Qualitéit fonnt
ginn. Allerdéngs sinn dës Témoignagen aus verschiddenen Deeler vum réimesche
Räich a chronologesch dacks schwéier anzeuerdnen, an d dobäi och net sou
ausräichend beschafft wéi déi pompejanesch Molerei. Wéi och schonn de 4. Stil
gewisen huet, gouf och no 79 n. Chr. de bekannten Duerstellungsrepertoire
weiderhi benotzt an nei verbonnen. Och an der Spéitantiquitéit si konschtvoll
Molereien nogewisen, sou wéi d'Katakombemolerei.

De Kinnek Ludwig I. huet 1812 de Johann Martin von Wagner op eng Stee geschéckt,
fir d'Giewel-Statue vum Aphaia-Tempel vun Ägina, déi grad fonnt gi waren, fir
d'Glyptothek ze steeën. De Wagener huet se analyséiert a festgestallt, datt se
ursprénglech bemoolt waren. D'Glyptothéik selwer war duerch de Leo vu Klenze
prachtvoll dekoréiert ginn, woubäi Wänn, Gesimsen, Marmorsockel etc. faarweg
gefaasst waren. Vill Géigner hu gemengt, déi faarweg Ausstattung géif d'Wierkung
vun de Skulpturen an Exponate reduzéieren. De Kinnek Ludwig I. gouf zu der
dreiwender Kraaft am Versuch, d'Polychromien an der Architektur nees
anzeféieren. Hien huet zum Besipill 1836 e klengen, faarwege ronnen Templel am
Englesche Gaart opriichte gelooss. Awer elei, wéi och bäi anere polychrome
Versich, sinn d'Faarwe séier ofgebliedert. De Stee war geschwënn nees plakeg,
well en dauerhaft Bindemëttel géint d'Münchner Wieder net konnt fonnt ginn. Den
John Gibson war deen Éischten, deen 1851-56 eng Marberskulptur faarweg
rekonstruéiert huet, d'"tinted Venus" an der Walker Art Gallery zu Liverpool.
Heibäi gouf d'Technik vun der Wuessmolerei benotzt, fir Lëpsen, Aen, Hoer, Gezei
an och d'Haut zu téinen.

An der zweeter Hallschent vum 19. Jh. gouf Dresden zum Zentrum vun der
Ausenanersetzung mat den antike Polychromien. Den Direkter vun der Dresdner
Skulpturesammlung, de Georg Treu, huet vehement seng Meenung vertrueden, datt
déi antik Skulpture vollstänneg faarweg gefaasst gewiescht wieren. Hien huet
gipse Moulure vu Skulpture produzéiere gelooss, déi da vu Kënschtler bemoolt
goufen. Allerdéngs handelt et sech dobäi net ëm Rekonstruktiounen, well guer
keng Faarfreschter méi op de Skulpturen erhale blouwen. Et huet ee sech u
faarwegen Terrakotten an anere Marberskulpture mat erhalene Faarfreschter
orientéiert. Allerdéngs ass et dem Treu ze verdanken, datt d'Opfaassung vun der
antike Polychromie verbreet an an der Ëffentlechkeet Versteesdemech provozéiert
huet. Fir d'Joerhonnertwenn war ee sech mëttlerweil sécher, datt antik Skulpture
bemoolt waren, et huet een elo diskutéiert, wéi dës Bemolung ausgesinn huet. Et
goufen der, déi absolut fir eng total Polychromie waren, wéi och där, déi do
strikt dogéint waren, an natierlech eng sëllechen Nuancen dotëscht. Nom Éischte
Weltkrich huet d'Interessi un dësem Thema bal ganz ofgeholl.

Och bäi den Parther, am haitegen Iran an Irak, war d'Molerei eng wäit verbreet
Konschtform. Si ass virun allem duerch Beispiller vu Wandmolereie bekannt.
Obwuel d'parthesch Molerei sech aus der griichescher entwéckelt huet, weist si
däitlech eege Stilformen. D'Figure sinn all frontal duergestallt a souguer wann
eppes gmat enger Handlung gemoolt ass, ass do wéineg Interaktioun tëscht den
Acteuren, mä éischter eng Orientéierung zum Spectateur hin. D'Perspektiv huet
sech bal ganz opgeléist, d'Figure schwiewe meeschtens am Raum a Raimlichkeet
gëtt meeschtens nëmmen nach duerch e puer Schieter méi ugedeit wéi
konkretiséiert. Dës Stilelementer sollen da virun allem och an der
byzantinescher Molerei weiderliewen. D'Molerei vun de Sassaniden, déi no de
Parther koumen, ass schlecht beluecht, knäppt awer virun allem un
d'virhellenistesch persesch Konscht un. D'Figure si meeschtens am Profil
duergestallt an d'Standlinn gewënnt erëm u Bedäidong.

D'Molerei vun der Antiquitéit huet virun allem an de Wandmolereie vun de
Kierchen an an de Vignettë vu Bicher iwwerlieft. D'Tafelmolerei als Molerei op
eegestännegem Molënnergrond wéi Holztafelen oder méi spéit Toile, huet sech
eréischt am Mëttelalter entwéckelt. D'europäesch Molerei war bis an
d'Mëttelalter bal ausschliisslech reliéis, wéinst deenen, déi s'an Optrag ginn
hunn. Et koum zur Ausmolung vu Kierchen a Kléischter an zur Dekoratioun vu
Kierchenhéier an Andachtskapelle mat Altorbiller. Aner Sujete wéi Portrait,
Genrebiller, Landschaftsmolerei oder Nature-mortën koumen eréischt am spéide
Mëttelalter an an der Renaissancemolerei dobäi.

Eng bedeitend Entwécklung huet d'Molerei an der Renaissance geholl mat der
nohalteger Weiderentwécklung vun den Technike vun der Uelegmolerei, der
Zentralperspektiv, der Duerstellung vun allegoresche Motiven aus der Antiquitéit
a bäi der Betounung vun individuelle Charakteren an der Mënschenduerstellung mat
Hëllef vu Kenntnisser an der Anatomie.

De Jan van Eyck (ëm 1390–1441) huet fir d'éischt selbstänneg Bildnisser a
Portraitë gemoolt; den Albrecht Dürer (1471–1528) huet 1493 deen éischte
bekannten autonome Selbstportrait an Europa gemoolt; den Albrecht Altdorfer (ëm
1480–1538) huet als éischte Moler d'Landschaft zum Haaptthema gemaach.

Virun allem d'italienesch Molerei an der Héichrenaissance an de Stied Florenz,
Venedeg a Roum huet bedeitend realistesch Wierker vun de Moler Leonardo da Vinci
(1452–1519), Michelangelo (1475–1564), Raffael (1483–1520) an Tizian (1477–1576)
ervirbruecht, déi a Perspektiven, Form, Faarwen, Ausdrockskraaft a moleresche
Brillanz en Exempel waren an déi d'bildend Konscht vun Europa bis haut nohalteg
beaflosst hunn.

Am 17. Joerhonnert hu vill hollännesch Moler Nature-mortë gemoolt; de Jan
Vermeer (1632–1675) war zur selwechter Zäit e Meeschter vun der Vedutemolerei
(Ansicht vun Delft, 1661).

Eng Sonnerstellung huet de Barockmoler Rembrandt (1606–1669) mat senger
psychologescher Molerei, déi a puncto Ausdrocksform, Liichtféirung a Faarwen
eenzegarteg ass.

Mam Opkomme vun der Fotografie huet sech d'Molerei mat neien Erausfuerderungen
an Aufgabe konfrontéiert gesinn, déi net ouni Afloss op hir Entwécklung am 19.
Joerhonnert blouf. Bis an d'Mëtt vum 19. Joerhonnert sinn déi meescht Biller a
Kënschtlerateliere gemoolt ginn. Mat de franséische Moler vum Impressiounismus
fänkt allerdéngs d'Fräiliichtmolerei un. Zu dëser Richtung gehéieren de Camille
Pissarro (1830–1903), den Édouard Manet (1832–1883), den Edgar Degas
(1834–1917), de Paul Cézanne (1839–1906), den Alfred Sisley (1839–1899), de
Claude Monet (1840–1926), d'Berthe Morisot (1841–1895) an de Pierre-Auguste
Renoir (1841–1919). De Paul Cézanne ka schonn, wéi a gewiëssem Mooss och de
Vincent van Gogh an den Edvard Munch, als Précurseur vun der Moderner Molerei
bezeechent ginn. Grad dem Cézanne seng Wierker markéieren den Iwwergank: hie
léist sech ëmmer méi vun der Reproduktioun vun der Realitéit an intresséiert
sech fir de Géigestand vun der Molerei, d'Form an d'Faarwen.

Wichteg Stréimunge vun der Moderner Molerei sinn an der éischter Hallschent vum
20. Joerhonnert d'Abstrakt Molerei, de Kubismus, den Dadaismus, de Surrealismus
an d'Russesch Avantgarde mat hire bedeitende Kënschtler wéi dem André Paquet,
Marc Chagall, El Lissitzky, Michail Fjodorowitsch Lariounow, Natalija Sergejewna
Gontscharowa an dem Wassily Kandinsky. National Eenzelentwécklunge sinn den
Expressiounismus an d'Neue Sachlichkeit (Däitschland), de Futurismus (Italien),
de Kubo-Futurismus Konstruktivismus an der Suprematismus (Russland) an de
Virtizismus (England).

Eng wichteg Charteristik vu Moderner Molerei ass d'Abstrakt Molerei, déi sech
bannent ënnerschiddleche Stilrichtungen entwéckelt huet. Weider wichteg
Stilrichtunge vum 20. Joerhonnert sinn den Tachismus an, zemools no 1950,
d'Informell Konscht.

Bedeitend Konschtstréimunge vun der zweeter Hallschent vum 20. Joerhonnert sinn
den US-amerikaneschen Abstrakten Expressiounismus an de Minimalismus. D'Pop Art,
déi vu Groussbritannien ausgoung, huet besonnesch an den USA hiren Héichpunkt
erlieft. Parallel dozou hu sech Fluxus, Happening a Performance entwéckelt.
Nieft all dëse Stréimungen huet sech och e moderne Realismus entwéckelt, fir dee
beispillhaft der Fotorealismus steet.

D'Entwécklung vun der Konzeptioun vun der Konscht, besipillsweis där vum
Minimalismus an der Konzeptkonscht, huet dozou gefouert, datt alt d'"Enn der
Molerei" ausgeruff gouf, bis schliisslech d'„ Neue Wilde“ rep. d'„Junge Wilden“
an den 1980er Joren d'Konschtzeen eruewert hunn an der Molerei nei Impulser ginn
hunn, zum Beispill duerch d'och kommerziell erfolgräichen postmodern Realisten
(„Kapitalistesche Realismus“) an Ironiker wéi de Martin Kippenberger, de Gerhard
Richter an de Sigmar Polke. Ufanks vum 21. Joerhonnert behaapt sech d'Molerei
nieft villen anere Konschtformen (wéi den digitale Medien, Rauminstallatiounen,
Videokonscht) weiderhin als en zäitgenëssescht kënschtlerescht Medium, dat net
zulescht, well de Konschtmaart weiderhin no (representativen) handwierklech
produzéierte Tafelbiller fir seng Clientèle verlaangt.

Legendär Moler wéi de Kasimir Molewitsch, de Pablo Picasso (1881–1973) oder de
Piet Mondrian (1872–1944) hunn der Molerei vum 20. Joerhonnerts kënschtleresch
entscheedend hire Stempel opgedréckt.

Bedeitend Moler no 1945 sinn nieft villen aneren: Andy Warhol, Robert
Rauschenberg, Frank Stella, Barnett Newman, Jasper Johns, Asger Jorn, Georg
Baselitz, Jërg Immendorff, Sigmar Polke, Martin Kippenberger, Albert Oehlen,
Markus Oehlen, Gerhard Richter, Wolf Vostell, Ludwig Merwart.



https://lb.wikipedia.org/wiki/Johann_Wolfgang_von_Goethe

De Johann Wolfgang von Goethe, gebuer den 28. August 1749 zu Frankfurt am Main
als Johann Wolfgang Goethe, a gestuerwen den 22. Mäerz 1832 zu Weimar, war en
däitschen Dichter, Staatsmann an Naturwëssenschaftler. Hien ass dee bekanntste
Vertrieder vun der "Weimarer Klassik" an eng grouss Perséinlechkeet vun der
Weltliteratur, deen och nach hautdesdaags villen duerch säin Drama Faust an
Erënnerung bliwwen ass.

Hie war mat der Christiane von Goethe, gebuere Vulpius bestuet; säin eenzege
Bouf war den August von Goethe.

De Goethe gouf den 28. August 1749 als Jong vum Johann Caspar Goethe, engem
Jurist, a senger Fra Catharina Elisabeth (gebueren Textor), zu Frankfurt am Main
gebuer. Am Joer 1750 koum seng kleng Schwëster Cornelia op d'Welt, wat ausser
dem Goethe als eenzegt vun nach véier Geschwëster d'Kandheet iwwerlieft huet. De
Goethe krut eng gutt Erzéiung an der Literatur; en huet Latäin, Griichesch,
Hebräesch, Franséisch, Englesch an Italienesch geléiert. Ausserdeem krut e
Coursen am Zeechnen, Pianospillen, Fechten a Reiden.

Am Joer 1765 huet de Goethe ugefaangen, op Wonsch vu sengem Papp, zu Leipzeg
Droit ze studéieren. Dobäi hat hie säin éischte Kontakt mat de Schrëfte vum
Johann Joachim Winckelmann an hien huet ugefaange selwer Gedichter ze schreiwen.
Well en awer schwéier krank ginn ass, huet hien dräi Joer méi spéit zréck op
Frankfurt misse goen. 1770 konnt de Goethe dunn zu Stroossbuerg weiderstudéieren
an ee Joer méi spéit krut e säin Ofschloss. Zu Stroossbuerg ass hien och fir
d'éischt Kéier dem Johann Gottfried Herder begéint, deen en a senger Aarbecht
als Dichter a Philosoph beaflosst huet, andeems en de Goethe un d'Bewegung vum
Sturm und Drang erugefouert huet.

Vu 1772 bis 1774 huet de Goethe um Geriicht zu Wetzlar geschafft, wou hien
d'Charlotte Buff kennegeléiert huet. Dës éischt schmäerzlech Erfarung an der
Léift huet als Inspiratioun gedéngt fir dem Goethe säi bekannt Wierk Die Leiden
des jungen Werthers, dat 1774 erauskoum an a ganz Däitschland, a spéider och
europawäit, fir Opreegung gesuergt huet. An dësem Bréifroman geet et drëm, datt
de Werther, e jonke Mann, no e puer onglécklechen Affären, decidéiert sech
ëmzebréngen. Dëst huet eng massiv Serie vu Suiziden ausgeléist. De Werther hat e
sou e grousse Succès, datt e gläich a verschidde Sproochen iwwersat gouf. Duerch
de Werther a säin Drama Götz von Berlichingen, dat ganz am Zeechen vum Sturm und
Drang stoung, ass de Goethe als Schrëftsteller berühmt ginn.

Am Joer 1775 koum de Goethe op Weimar, wou e bis zu sengem Liewensenn bliwwen
ass. Hien huet sech mat dem nach ganz jonken Herzog Carl August befrënnt, deen
em eng Plaz als "Geheime Rot" a sengem "Grossen Consilium" verschaaft huet. Do
war de Goethe nëmme 26 Joer al.

Ëm déi Zäit huet och seng Bezéiung mam Charlotte von Stein ugefaangen. Vue datt
d'Charlotte von Stein bestuet war, huet hien zu hir awer déi néideg Distanz
gehalen, an d'Bezéiung schéngt reng platonesch bliwwen ze sinn.

Am Joer 1786 huet sech de Goethe, ouni seng Frënn zu Weimar a seng Pläng
anzeweien, op d'Rees an Italien gemaach. Dëst kann een als eng Aart Flucht
gesinn. De Goethe huet sech och brennend fir d'Antiquitéit interesseiert a vu
sengem Openthalt dovu profitéiert, fir all d'Monumenter a bekannt Biller kucken
ze goen a Bicher ze liesen. Dobäi huet en awer net seng eegen Aarbecht
vernoléissegt: hien huet seng Dramen Iphigenie, Torquato Tasso an Egmont fäerdeg
geschriwwen, an huet sech den Naturwëssenschaften consacréiert. Dem Goethe seng
Rees an Italien gëtt normalerweis als Ufank vun der Epoque vun der Klassik
bezeechent; de Goethe huet, virun allem wéinst dem Kontakt mat der Antiquitéit,
déi sou prägend fir d'Klassik ass, d'Liewensgefill vum Sturm und Drang verluer.

Am Joer 1788 koum de Goethe aus Italien hannescht op Weimar. Hien huet eng
Bezéiung mam Christiane Vulpius, enger Aarbechterin, ugefaangen, a mat hir a
sengem Haus gewunnt, ouni mat hir bestuet gewiescht ze sinn, wat deemools als
besonnesch onmanéierlech an dekadent gegollt huet. Hien huet sech eréischt am
Joer 1806 mam Christiane Vulpius bestuet. Seng Bezéiung mam Charlotte von Stein
ass doriwwer an d'Bréch gaangen.

1794 huet dann dem Goethe seng Frëndschaft mam Friedrich Schiller ugefaangen.
Déi béid Dichter hu sech géigesäiteg Ureegunge ginn an inspiréiert. D'Joer 1797
gouf als "Balladenjahr" bezeechent, well deemools vill Balladen entstane sinn,
ënner anerem Der Erlkönig oder Der Zauberlehrling vum Goethe an " Der Ring des
Polykrates" oder "Der Taucher" vum Schiller.

Zwee Joer méi spéit, 1799, ass de Schiller och op Weimar geplënnert, fir méi no
beim Goethe ze sinn. De Schiller huet de Goethe motivéiert, u sengem Drama Faust
weiderzeschaffen.

Ab 1805, dem Joer vum Schiller sengem Doud, huet de Goethe ugefaange lues a lues
ze vereinsamen. Vill vu senge Frënn si gestuerwen, seng Fra Christiane Vulpius
am Joer 1816, seng Frëndin Charlotte von Stein am Joer 1827, säi Frënd den
Herzog Carl August ee Joer méi spéit, 1828, a schlussendlech säi Jong am Joer
1830. Dem Goethe seng spéit Wierker, wéi zum Beispill Wahlverwandtschaften oder
och Faust II, si scho vun der Romantik beaflosst, obwuel de Goethe sech ëmmer
vun där Bewegung distanzéiert huet.

Fir un de Goethe z'erënnere goufen e puer Stroossen no him benannt, an zwar zu
Diddeleng, Ollem an an der Stad.



https://lb.wikipedia.org/wiki/Estland

Estland, offiziell d'Republik Estland (estnesch: Eesti Vabariik) ass e Staat am
nordëstlechen Europa. Direkt Nopeschlänner sinn am Oste Russland an am Süde
Lettland. Estland läit um Baltesche Mier an d'Bannemier mécht dann och zum
Norden a Westen hin d'Grenz. Nieft dem Festland gehéieren nach eng 1500 Inselen
zu der Republik. Saaremaa an Hiiumaa, déi zwou gréisst dovun, spären den direkte
Wee vum Baltesche Mier an d'Rigaer Bucht.

Haaptstad an anengems och gréisst Stad am Land ass Tallinn (fréier Reval
genannt). Tallinn läit, vum Mier getrennt, knapps 85 km südlech vun der
finnescher Haaptstad Helsinki ewech. Estland a Finnland si sech net nëmme
geographesch no, mä hunn och sproochlech a kulturell vill Enges.

Estland war kuerz Zäit, tëscht den zwéi Weltkricher, vun 1918 bis 1940
onofhängeg, mä gouf dunn 1940, grad wéi Lettland a Litauen - déi zwéin aner
baltesch Staaten - vun der Sowjetunioun annektéiert an zu enger Sozialistescher
Sowjetrepublik (SSR) Estland gemaach. Zanter dem August 1991 ass d'Land nees en
onofhängege Staat

Den 2. Abrëll 2004 ass Estland Member an der NATO ginn, an nëmme kuerz drop den
1. Mee an d'Europäesch Unioun opgeholl ginn. 2010 gouf et Member vun der OECD.

Dat haitegt Estland besteet aus der fréierer Ostséiprovenz Estland déi vun 1710
bis 1918 zum russesche Räich gehéiert huet, an aus dem nërdlechen Deel vu
Livland.

D'Uewerschicht vun de Staatsbierger a Landbesëtzer war däitschsproocheg a bis
1885 war Däitsch d'Sprooch déi an de Schoule geléiert gouf, an déi administrativ
Sprooch. Wéinst der Russifizierungskampagne vun der russesch-zaristescher
Regierung huet dat Russescht, d'Däitsch an där Funktioun ofgeléist. Wéinst dem
Sträit mat Russland gouf dat awer am 21. Joerhonnert erëm geännert an elo ass
Englesch déi zweet offiziell Sprooch. D'Sprooch gëtt staark gefërdert. Nieft der
Educatioun, gëtt och vill Wäert op d'Fërderung vum Englesche geluecht andeems
vill Tëleessenderen op Englesch sinn.

Am August 1991 huet Estland sech no engem laange Prozess iwwer e puer Joer, vun
der Sowjetunioun lassgeléist an zanter 1988 gouf d'Souveränitéit erëm
hiergestallt.

Den 18. Mee 2005 ass zu Moskau e Grenzvertrag mat de Russen ënnerschriwwe ginn.
Déi Verzögerung houng mat der Verweigerung vum President Putin zesummen,
d'estnesch Siicht vun der Annexioun 1940 an de 'Vertrag vun Dorpat' 1920
z'akzeptéieren. De 27. Juni 2005 huet Russland d'Ënnerschrëft awer erëm
zréckgezunn well se net mam Entworf vum Preambule vun der estnescher Säit
d'accord war. Dat well op d'Aggressioune vun der Sowjetunioun géint Estland an
déi joerzéngtelaang Besetzung higewise gëtt. Domat ass d'Fro vun de
russesch-estnesche Grenzen nach ëmmer ongekläert.

D'Este si frou iwwer d'Weiderentwécklung vun der Technik an hirem Land, nodeem
si laang zréck bliwwe sinn. An Estland ass et quasi zu enger elektronescher
Revolutioun komm: 93 % vun der Bevëlkerung haten 2004 en Handy a per Gesetz
garantéiert de Staat den Zougang zum Internet. Wie keen eegene Computer huet,
däerf gratis op engem vu ronn 700 ëffentlechen Terminals op Postbureauen oder
Bibliothéiken op den Internet. Och an all Schoul muss den Internetzougank
assuréiert sinn. Déi Regelung ass eemoleg an Europa.



https://lb.wikipedia.org/wiki/Bibel

D'Bibel (gr. τα βιβλια - Bicher) ass d'Helleg Schrëft vun de Chrëschten. Et
handelt sech ëm eng Sammlung vu Bicher a Bréiwer, déi tëscht 1000 v. Chr. an 100
n. Chr. am Mëttelmierraum geschriwwe goufen. Den Inhalt vun dëse Bicher ass ganz
verschidden, sou fënnt een z. B. Heldenepen, Gesetzsammlungen, Spréchwierder,
Berichter, Erzielungen, Gedichter, Gebieder, Bréiwer. Meeschtens ass den Inhalt
mat dem jiddesch-chrëschtleche Gott a Relatioun.

Déi chrëschtlech Bibel besteet aus zwéi groussen Deeler, dem sougenannten Alen
Testament an dem Neien Testament. Dat Aalt Testament ass gréisstendeels op
Hebräesch geschriwwen an entsprécht der jiddescher helleger Schrëft. D'Neit
Testament, dat op Griichesch geschriwwen ass, gëtt just vum Chrëschtentum
unerkannt an handelt haaptsächlech vum Jesus. Fir den Islam ass d'Bibel och e
wichtegt Buch, awer laang net sou wichteg wéi de Koran, dee fir d'Muselmanen dat
onverfälscht Wuert vu Gott verkierpert.

Am 4. Joerhonnert gouf d'Bibel integral op Latäin iwwersat (Vulgata). Am 16.
Joerhonnert huet de Martin Luther d'Originaltexter op Däitsch iwwersat. Am
Protestantismus hat d'Helleg Schrëft zanterhier en héije Stellewäert. An der
kathoulescher Kierch gouf déi wichteg Roll vun der Bibel beim Zweete
Vatikanesche Konzil ënnerstrach: D'Bibel soll net nëmmen als Zitatereservoir
gëlle fir Léieren ze justifiéieren, mä als sollech an als Ganzt eescht geholl
ginn.

D'Wëssenschaft, déi sech mat der Ausleeung vun der Bibel befaasst, gëtt Exeges
genannt. Hei gëtt et verschidde Richtungen. Am bekanntsten ass déi
historesch-kritesch Exeges, déi den historeschen Entstéiungshannergrond vun den
Texter studéiert, sou wéi d'Entstoen an d'Wuesse vun den eenzelen Texter, déi a
ville Fäll e puermol modifizéiert an ergänzt gi sinn.

Fir den Ufank vum neie Kierchejoer 2009/2010, dem 1. Adventssonndeg (29.
November 2009), huet den Äerzbistum Lëtzebuerg an Zesummenaarbecht mat den
Éditions Saint-Paul en Evangeliar op Lëtzebuergesch eraus ginn. An dësem
Evangeliar, deen eigentlech en Evangelistar ass, fënnt een d'Evangelientexter
vun de Sonndeger a vun de grousse Festdeeg aus der kathoulescher Liturgie. En
ass mat 12 Biller vum Jean-Marie Biwer illustréiert. Um Site vun der
Kathoulescher Kierch ginn no an no all dës Texter zesumme mat engem "Schlëssel",
deen den Zougank zum Bibeltext erliichtere wëll, op de Spaweck gestallt.

Zur Zäit gëtt et awer nach ëmmer keng komplett Iwwersetzung vun der Bibel op
Lëtzebuergesch. Dofir gëtt et op d'mannst dräi Grënn:

Op bibel.lu, dem Site vum "diözesanesche Bibelservice", gëtt et eng Rubrik
"D'Bibel op Lëtzebuergesch".

Lëscht vun de Bicher aus der Bibel (no der Reiefolleg vun der TOB (traduction
oecuménique de la Bible)):

Dës Bicher sinn op Griichesch geschriwwen an zielen dofir net fir de jiddesche
Kanon an och net fir d'protestantesch Bibel.



https://lb.wikipedia.org/wiki/%C3%84erdmound

Den Äerdmound, op Latäin Luna, ass deen eenzege Mound vun der Äerd. Fir eise
Mound net mat deene vun anere Planéiten ze verwiessele gëtt en Äerdmound
genannt.

Säin astronomescht Zeechen ass d'Moundséchel vun der ierdescher Nordhallefkugel
aus gekuckt, déi am leschte Véirel méi kleng gëtt.

De Mound ëmkreest d'Äerd an duerchschnëttlech 27 Deeg, 7 Stonnen an 43,1
Minutten, a Bezuch op d'Fixstäre vu Westen no Osten, am selwechten Dréisënn, mat
deem d'Äerd ëm hir eegen Achs rotéiert. Aus der Siicht vun engem ierdeschen
Observateur ëmkreest hien d'Äerd, wéinst der relativer Vitess vun hirer
Rotatioun, déi méi rapid ass, visuell an engem Dag – wéi och d'Fixstären an
d'Planéiten ähnlech der Sonn. A Bezuch zu der Äerduewerfläch leeft hien dofir an
déi entgéintgesate Richtung wéi a Bezuch zu de Fixstäre a säin Opgang erfollegt
genee sou wéi déi aner Himmelskierper am Osten, an den Ënnergang am Westen. Well
d'Bunnbewegung vum Mound deeselwechten, rechtleefegen Dréisënn wéi
d'Äerdrotatioun huet, dauert säi visuellen Äerdëmlaf 50 Minutte méi laang wéi 24
Stonnen. Dës Differenz addéiert sech am Laf vun engem Mount zu engem Dag, well
de Mound an dëser Zäit e richtegen Äerdëmlaf mécht.

Déi visuell Bunne vu Mound a Sonn hunn en ähnleche Verlaf, well d'Moundbunn
nëmmen e bësse géint d'Ekliptik gebéit ass. Fir en Observateur op der
Nordhallefkugel iwwer 5,2° nërdlech vum Wendekrees sti Mound a Sonn um héchste
Bunnpunkt (Kulminatioun) am Süden, fir een Observateur op der Südhallefkugel
südlech vum südlechen Wendekrees awer am Norden. Déi Uewerflächestrukturen
erschéngen, am Verglach zu der Nordhallefkugel, iwwer Kapp. An der Géigend vum
Equator, tëscht de Wendekreeser, erschéngt de Mound zweemol am Mount um Zenit,
also senkrecht iwwer der Äerduewerfläch.

D'Moundbunn ëm eis Äerd ass bal kreesfërmeg. Déi gréisst an déi klengst Distanz
zu der Äerd wäichen ëm 5,5 Prozent vun der Moyenne of. De mëttleren Ofstand zu
der Äerd – déi grouss Hallefachs – ass 384.400 Kilometer grouss. Den äerdnooste
Punkt vun der Bunn nennt ee Perigeum. Am Perigeum ass d'Distanz, gemooss vun der
Äerduewerfläch zu der Mounduewerfläch, 356.410 km. De wäitste Punkt vun der Äerd
heescht Apogeum. Do ass d'Distanz 406.740 km. D'Duerchgäng vum Mound duerch de
Bunnplang vun der Äerd (d'Ekliptik) nennt ee Moundknuet (oder Draachepunkt),
woubäi den opsteigende Knuet den Antrëtt an d'Nord- an den erofklammenden deen
an d'Südhemisphär beschreift.

De Mound leeft zesumme mat der Äerd ronderëm eis Sonn, duerch d'Bewegung ëm
d'Äerd pendelt de Mound awer ëm déiselwecht Ellipsbunn. D'Variatioun vun der
Gravitatioun während dëser Pendelbewegung féiert, zesumme mat wéinege
Stéierungen duerch déi aner Planéiten, zu Ofwäichunge vun enger exakter
Keplerbunn ëm d'Äerd.

Den äerdnooste Punkt vun der Bunn gëtt net no genee engem Ëmlaf (relativ zu de
Fixstären) vum Mound erëm erreecht. De Perigeum ëmleeft dofir d'Äerd an 8,85
Joer. Och zwéin opsteigend Knietduerchgäng kommen net exakt no engem Ëmlaf, mä
schonn no kuerzer Zäit. D'Moundkniet lafen also retrograd ëm d'Äerd, dat heescht
géint d'Ëmlafrichtung vum Mound an 18,61 Joer. Wann ee Knuetduerchgang mam
Neimound zesummefält, kënnt et zu enger Sonnendäischter, a wann de
Knuetduerchgang mat dem Vollmound zesummefält, kënnt et zu enger Mounddäischter.
Dësen Zyklus féiert och zu de Moundwenden: D'Opgangsplaz vum Mound um Horizont
schwankt während engem Mount tëscht engem südlechsten an engem nërdlechste Punkt
hin an hier, grad sou wéi d'Sonn et och am Laf vun engem Joer mécht. Am Laf vum
Zäitraum vun 18,61 Jore verännert sech d'Span tëscht dëse béiden Extrempunkten
an hirem Ofstand: Den Zäitpunkt, wou dës Punkten am wäitsten ausernee leien,
heescht grouss Moundwend, dee mat deem kierzten Ofstand heescht kleng Moundwend.

D'Dauer vun enger Ëmlafbunn vum Mound, de Mount (nom Mound genannt), kann een no
verschiddene Critère festleeën, déi ëmmer ënnerschiddlech Aspekter ofdecken.

D'Gesiicht vum Mound variéiert am Laf vu senger Ëmlafbunn ëm d'Äerd an
duerchleeft d'Moundphasen:

Déi Deeler vun der Moundsäit, déi der Äerd zougekéiert ass an déi net vun der
Sonn beliicht ginn, sinn ni ganz donkel. D'Äerdliicht, eng Reflexioun vum
Sonneliicht, hellt déi donkel Plazen um Mound op. Dës Ophellung gëtt als
Äerdschäin oder och als aschgroot Moundliicht bezeechent an ass am beschte bei
enger schmueler Moundséchel ze gesinn. Seng Ursaach gouf scho vum Leonardo da
Vinci richteg erkannt. Mat enger Spektiv, souguer mat klenger Vergréisserung,
sinn am Äerdschäin Eenzelheeten z'erkennen. Opgrond vum gréisseren Duerchmiesser
an deem méi héije Réckstralungsverméigen (=Albedo) vun der Äerd ass d'„Volläerd“
ronn 50-mol sou hell wéi de Vollmound. Miessunge vum äschegroe Moundliicht
erlabe Réckschlëss op d'Verännerunge vun der Äerdatmosphär. Bei Vollmound ass
seng Liichtstärkt 0,2 Lux,( am Verglach : eng 100 W- Gléibier mécht 14 Lux).

D'Moundrécksäit ass natierlech net ëmmer donkel, mä ënnerläit dem entspriechend
versate Phasewiessel – bei Neimound läit si am helle Sonneliicht.

D'Verdäischterungen tëscht Sonn, Mound an Äerd trieden op, wann déi dräi
Himmelskierper op enger Linn leien, dat heescht, nëmme bei Vollmound oder
Neimound a wann de Mound an engem vun den zwéi Moundkniet ass. Dat passéiert
nëmmen zweemol am Joer.

Bei enger Mounddäischtert, déi nëmme bei Vollmound optriede kann, steet d'Äerd
tëscht der Sonn an dem Mound. Si kann op der ganzer Nuetsäit vun der Äerd gesi
ginn an dauert maximal 3 Stonnen a 40 Minutten.

Bei enger Sonnendäischtert, déi nëmme bei Neimound optriede kann, steet de Mound
tëscht Sonn am Äerd. Si kann nëmmen an deene Géigende gekuckt ginn, déi de Kär-
oder Halllefschiet vum Mound duerchlafen. Dës Géigende stelle sech meeschtens
als laang, awer schmuel Sträifen op der Äerduewerfläch duer.

Schonn de Chaldäer war et (ëm 1000 v. Chr.) bekannt, datt sech Däischterten no
engem Zäitraum vun 18 Joer a 11 Deeg, d'Sarosperiod, widderhuelen. No 223
synodeschen oder 242 drakonitesche Méint (vum lat. draco (Draach), aalt
astrologescht Symbol fir d'Moundkniet, well ee gemengt huet, do géif sech en
Draach ophalen, deed de Mound an d'Sonn géif opfriessen) besteet erëm bal
déiselwecht Stellung vu Sonn, Äerd a Mound zueneen, sou datt sech eng
Däischtertstellung no 18 Joer an 11,33 Deeg nees ergëtt. D'Ursaach vun där
Period läit doran, well bei enger Däischtert souwuel d'Sonn wéi och de Mound no
bei de Kniet vun der Moundbunn leie mussen, déi an 18 Joer eemol ëm d'Äerd
lafen. Den Thales huet déi Period, déi hie bei enger Orientrees kennegeléiert
huet, benotzt fir d'Däischtertprognos vum 28. Mee 585 v. Chr. virauszesoen,
wouduerch eng Schluecht tëscht Lyder a Meder ofgebrach gouf an de Krich opgehale
gouf.

De mëttleren Ofstand tëscht dem Mound an der Äerd wiisst all Joer ëm ronn
3,8 cm. D'Distanz gëtt zanter der éischter Moundexpeditioun Apollo 11
regelméisseg per Lidar vermooss, andeems d'Lafzäit bestëmmt gëtt, déi d'Liicht
fir d'Streck hin an zréck brauch. Amerikanesch, souwéi och sowjetesch
Moundmissiounen hunn Retroreflektoren um Mound opgestallt.

Déi zouhuelend Distanz ass d'Resultat vun der Gezäitekraaft, déi de Mound op
d'Äerd auswierkt. D'Rotatiounsenergie vun der Äerd gëtt dobäi an Hëtzt
ëmgewandelt an deen domat verbonnenem Dréiimpuls vun der Äerdrotatioun gëtt op
de Bunndréiimpuls vum Mound iwwerdroen, dee sech doduerch vun der Äerd ewech
beweegt. Dëse scho laang geduechten Effet ass zanter 1995 duerch
d'Laser-Distanzmiessungen ofgeséchert.

Wéinst der Gezäitenwierkung, déi duerch d'Gravitatioun vun der Äerd entsteet,
huet de Mound seng Rotatioun vun der Ëmlafzäit a Form vun enger gebonnener
Rotatioun ugepasst. Dat heescht, bei engem Ëmlaf ronderëm d'Äerd dréit hie sech
am gläichen Dréisënn genee eemol ëm seng eegen Achs. Dofir ass vun engem Punkt
vun der Äerduewerfläch aus, ofgesi vu klengen Ofwäichungen, de
Libratiounsbewegungen, ëmmer déiselwecht Säit ze gesinn. Wéinst der Libratioun
an der Parallax, respektiv duerch Observatioun vu verschiddene Punkten z. B.
beim Moundopgank a Moundënnergank, sinn am Ganze knapps 59 % vun der
Mounduewerfläch vun der Äerd aus ze gesinn. Déi reschtlech 40 % vun der
Mounduewerfläch konnt eréischt 1959 fir d'éischt duerch d'Raumsond Luna 3 gesi
ginn.

Wéinst dem Feele vun enger Atmosphär ass de Moundhimmel net faarweg, mä
schwaarz, well kee Streeliicht gesi ka ginn. Stäre kann een awer och um Mound
nëmmen Nuets gesinn, d'Liichtempfindlechkeet vum mënschlechen A stellt sech op
déi hell liichtend Mounduewerfläch an a kann d'Stäre net méi gesinn. D'Äerd
erschéngt als bloelzeg Scheif, bal véiermol sou grouss wéi de Mound vun der Äerd
aus. D'Äerdphase ginn an engem synodesche Mount duerchlaf a sinn de Moundphasen
entgéintgesat. Bei Neimound ass „Volläerd“ a bei Vollmound „Neiäerd“.

D'Sonn wandert, vum Mound aus gesinn, genee wéi op der Äerd eemol pro Joer
duerch den Déierekrees. Vu Sonnenopgang bis zum Héchststand vun der Sonn dauert
et eng Woch, a vun do eng weider Woch bis zum Sonnenënnergang, wourop eng Nuecht
vu 14 Deeg kënnt. Een Dag-Nuecht-Zyklus um Mound dauert sou e Mount.

Déi äerdzougedréite Säit vum Mound gëtt vun de meeschten a gréissten donkelen
Déifte geformt, déi am Ganzen 16,9 % vun der Mounduewerfläch anhuelen. Op der
viischter Säit huele si 31,2 % an, op der Récksäit nëmmen 2,6 %. Déi opfälleg
Gruppéierung op der äerdnoer Säit läit gréisstendeels an der Nordhalschent a
bilt dat sougenannt „Moundgesiicht“. An der Fréizäit vun der Moundfuerschung
sinn déi donkel Fläche fir Miere gehale ginn; si ginn dofir no Giovanni Riccioli
als Maria (Singular: Mare) bezeechent.

D'Maria sinn erstarrt Lavadecken am Kär vu kreesfërmege Becken an
onregelméissegen Asenkungen. D'Depressioune si méiglecherweis duerch grouss
Aschléi an der Fréiphas vum Mound entstanen. Well an dësem Entwécklungsstadium
de Moundmantel nach flësseg war, goufen d'Bieden uschléissend vun opsteigendem
Magma iwwerflut. Déi gerénge Krustendéckt vun der äerdzougedréiter Moundsäit
huet d'Magmaaustrëtter géintiwwer deenen op der Récksäit staark begünstegt. Déi
donkel Maresteng ginn onverbindlech och als Lunabas bezeechent.

Den Alter vun den donkele Basalte gëtt op 3,1 bis 3,8 Milliarde Joer geschat.
D'Plateaue weisen nëmmen e puer Krater op a mat Ausnam vun dësen weise si nëmme
geréng Héichtenënnerscheeder vu maximal 100 Metern op. Zu dësen Héichte
gehéieren d'Dorsa; déi sech flaach opwölbend Récker strecke sech iwwer e puer
Doze Kilometer. D'Maria si vun enger 2 bis 8 Meter décke Regolithschicht
bedeckt, déi räich un Eisen a Magnesium ass



https://lb.wikipedia.org/wiki/NASA

D'National Aeronautics and Space Administration (NASA), gegrënnt den 29. Juli
1958, ass déi zivil US-Verwaltung fir Loft- a Raumfaart. Trennung vum
militäresche Beräich an der Loftfaartfuerschung ass net vollstänneg, well d'NASA
souwuel fir déi zivil wéi och fir déi militäresch Grondlagefuerschung an der
Loftfaart zoustänneg ass. Si ënnerscheet sech dora vun der europäescher
Weltraumorganisatioun ESA, déi no Artikel II vun hirem Statut nëmme fir zivil
Weltraumfuerschung do ass an och keng Loftfaartfuerschung bedreift.

D'NASA hat de 4. Dezember 2006 bekannt ginn, datt eng stänneg besat
Mound-Basisstatioun a Konzeptioun wier. Als Starttermäin gouf d'Joer 2020 an als
Termäin fir d'Fäerdegstellung 2024 genannt. Fir d'Ausféierung vun de Pläng gëtt
d'Zesummenaarbecht mat internationale Partner a Betruecht gezunn.

De Budgetsentworf vum President Barack Obama gesäit zwar massiv Ännerunge bei
der NASA vir. Méi wichteg wier et, revolutionär Technologien z'entwéckelen, déi
bemannt Raumflich déisäit vun der Äerdëmlafbunn erlabe kéinten – dobäi soll
d'ISS och iwwer d'Joer 2016 eraus ugeflunn a finanziell ënnerstëtzt ginn.
Donieft sollen an Zukunft net nëmmen d'NASA, mä och privat Entreprisë
Raumschëffer entwéckelen.

Amplaz vun enger Moundbasis plangt d'NASA e bemannte Fluch op de Planéit Mars.
Als Zäitfënster gëtt d'Joer 2035 vun der NASA uginn. Dat neit bemannt Raumgefier
Multi-Purpose Crew Vehicle (MPCV) soll op Zeechnunge baséieren, déi ufanks fir
d'Orion-Kapsel-System fir d'Moundbasis virgesi waren. Zu deem Zweck hat d'NASA
de 14. September 2011 ugekënnegt, dat neit, Drosystem Space Launch System (SLS)
ze gebrauchen, dat deelweis op Technologië vum Space Shuttle zréckgräift, an dat
an der Lag soll sinn, bemannt Flich op de Mars wéi och bei äerdno Asteroiden
z'erméiglechen.

Nodeem de Michael Griffin nom Presidentewiessel säi Récktrëtt fir den 20. Januar
2009 erkläert hat a seng Stellvertriederin Shana Dale schonn de 17. Januar
ausgescheet war, hat d'NASA kuerzzäiteg keen Administrateur. Den designéierte
Nofolger vum Griffin, de véierfache Space-Shuttle-Astronaut Charles Frank
Bolden, gouf eréischt de 15. Juli 2009 vum Senat als neie Leeder bestätegt.
Stellvertriederin gouf d'Lori Garver, déi virdru Beroderin vum President Obama a
Saache Weltraumpolitik war.



https://lb.wikipedia.org/wiki/Mitock

De Mitock, mam wëssenschaftlechen Numm Upupa epops, ass déi eenzeg Aart, oder no
anerer Opfaassung, eng vun e puer Aarten, aus der Vullefamill vun de Mitocken
(Upupidae). D'Mitocke gehéieren zu der Uerdnung vun den Upupiformes (de: Hopf-
und Hornvögel).

D'Aart ass an Europa, Asien an Afrika wäit verbreet. A munneche Regiounen ass de
Mitock seele ginn. Déi afrikanesch Forme ginn dacks als eegestänneg Aarte
betruecht: Upupa africana, U. senegalensis, U. marginata. No Norden ass déi Aart
ze fanne bis bal 60° N, am Oste bis un d'Küst vum Pazifik an no Süde bis
Madagaskar, d'Kapprovënzen, Sri Lanka an d'Sunda-Inselen.

An den 1960er Joren huet de Mitock fir d'läscht zu Lëtzebuerg gebréit.
Allerdéngs ass en an der leschter Zäit erëm zu Lëtzebuerg gesi ginn, besonnesch
am Fréijoer, an et gëtt gehofft (2011), datt en deemnächst och erëm do bréie
wäert. Déisäit der Grenz, an der Géigend vun Tréier, ass dat schonn de Fall: do
ass am Joer 2009 festgestallt ginn, datt de Mitock fir d'éischt zanter 100 Joer
nees emol do gebréit huet, an zwar zu Ayl am Landkrees Tréier-Saarburg.

De Mitock ass ee vun de Personnagen am Dicks sengem Vulleparlament am Gréngewald
(1848):

De Mitock jäizt: "Keng Steire [Steiere] méi, / Keng Schoul, kee Wäirecht [eng
Steier um Wäin], keng Chaussée, / Keng Mairen [Buergermeeschteren], / A fort mat
allen Hären!"

De Spottnumm Mitock war fir den Deputéierten Nicolas Spanier, e Mëller vu
Waldbriedemes, geduecht, deen antiorangistesch a géint d'Groussgrondbesëtzer vun
der Musel war.

Am Michel Rodange sengem Renert (1872) (éischte Gesank, 3. Stroph) gehéiert de
Mitock zu deenen Déieren, déi op Invitatioun vum Kinnek, dem Léiw, am Gréngewald
zesummekommen.

De Mitock, e Wocheblad fir Jux an Zodi war eng lëtzebuergeschesch satiresch
Wochenzäitschrëft, déi vun 1937 bis 1940 erauskoum.

Fir d'Eemaischen vun 2010 huet de lëtzebuergesche Kënschtler Alex Gilbert de
Mitock als Modell fir seng Péckvillecher geholl.



https://lb.wikipedia.org/wiki/Kelten

Kelten (lat. celtae, galli, gr. keltoi, galatai – déi Daper, déi Edel) ass vun
der Antiquitéit un e Sammelbegrëff fir Volleksgruppen, déi zanter der Eisenzäit
duerch Europa an deelweis doriwwer eraus gezu sinn, an déi als Gemeinsamkeet hir
materiell Kultur a charakteristesch Kennzeechen an hirer indogermanescher
Sproochegrupp haten. Eng eenzeg Ethnie oder e politesch zesummegeschlossene
Grupp waren d'Kelten awer ni.

Den Herodot seet eis, datt d'Griichen zu engem net genee festgehalene Moment dat
deemolegt Europa an dräi Kinnekräicher (Zonen) agedeelt hunn: d'Kinnekräicher
vun de Kelten, de Germanen an de Skythen, obwuel déi genannt Gruppen ni als
homogen Vëlker existéiert hunn, a si déi Bezeechnunge selwer mol guer net kannt
hunn, mä hir eenzel Stämm oder Clans no Regiounen, no Lokalitéiten, no Mythen
oder no hiren Helde genannt hunn.

Éischt Verbindungselementer vun de sougenannte Kelte fanne sech bei der
Hallstattkultur (8. Jh. v. Chr.). Si huet sech an Europa ausgebreet, iwwer
d'Gebitt vun den haitege Länner Slowenien, Kroatien, Éisträich, dem
nordwestlechen Ungarn, der südwestlecher Slowakei, Tschechien, Süddäitschland,
Schwäiz an Ostfrankräich.

Aus der Hallstattkultur ass d'La-Tène-Kultur ervirgaangen (5. Jh. v. Chr.), déi
sech séier iwwer hiert Urspronksgebitt eraus verbreet an hir Virgängerkultur
verdrängt huet. D'La-Tène-Kultur huet sech duerch Eruewerungen, Kulturinfluenz a
Vëlkerwanderungen bis op d'britesch Inselen an a Klengasien ausgebreet. No enger
Serie vun Néierlagen an de Galliekricher 58 bis 51 v. Chr. hu sech dunn awer all
La-Tène Vëlker de Réimer erginn, bis op déi vun de briteschen Inselen, deenen
hir Kultur eréischt am 5. Joerhonnert mat der Evangelisatioun duerch den Hl.
Patrick verschwonnen ass.

De Rudolf Pörtner schreift a sengem Buch "Bevor die Römer kamen" folgendes iwwer
d'Kelten: "Als Vollek sinn d'Kelte bis op e puer Reschter ënnergaangen, mä hiert
Temperament schaimt a brodelt an eis weider. Hir Onrou, hire Liichtfank, hir
Erfindungskraaft, hiert musescht Genie, hiren Individualismus, hiert politescht
Onverméigen, hir stänneg Roserei, hiren éiwegen Zodi, hir Krichsloscht, hir
Freed um gudde Liewen - dat alles mécht bis haut en Deel vum europäesche Wiesen
aus!"

Op de Westränner vun de briteschen Inselen an um Wutz vun der Bretagne fanne
sech awer och haut nach iwwer eng Millioun Leit déi inselkeltesch Sprooche
schwätzen.



https://lb.wikipedia.org/wiki/Homosexualit%C3%A9it

Homosexualitéit (och nach Homophilie) bezeechent eng sexuell Orientéierung,
Romantik a sexuell Begier, empfonnt vum selwechte Geschlecht. Homosexuell Frae
gi Lesben, homosexuell Männer Lénkser oder Schwuler genannt. D'Adjektiv
homosexuell gëtt och fir sexuell Handlunge vu Mënsche vum selwechte Geschlecht
gebraucht, déi net schwul oder lesbesch sinn (Bisexualitéit).

De Begrëff Homosexualitéit ass eng hybrid Wuertneibildung aus dem 19.
Joerhonnert, geprägt vum Schrëftsteller Karl Maria Kertbeny aus dem griich.
ὅμοιος (homoios) = gläich, gläichaarteg + lat. sexus = dat männlecht an dat
weiblecht Geschlecht.

D'Homosexualitéit war an ass zum Deel a ville Kulturen en Tabuthema. Schätzungen
iwwer d'Heefegkeet vun der Homosexualitéit variéiere dowéinst staark, an och
ënnerschiddlech Definitioune vun Homosexualitéit maachen d'Auswäertung an
d'Analys vun de Schätzungen ëmmer méi komplizéiert. Et ass wéinst dem
Verheemleche vun der Homosexualitéit an de soziale Schwiergkeete beim Coming out
éischter dovun auszegoen, datt d'Statistiken no ënnen an net no uewe verfälscht
sinn. Esou sti bei Ëmfroe 1 – 9,6% dozou, datt se schwul oder lesbesch sinn oder
gewëssen deer Neigungen hunn.

Dem Kinsey-Report vun 1948 no wiere 4 % vun der Bevëlkerung tatsächlech
ausschliisslech homosexuell, 46 % hätte virun allem an der Pubertéit op d'mannst
eng Kéier bei deem Sujet gezéckt sief et duerch psychesch einfach erotesch
Reaktioun op datselwecht Geschlecht bis hin zu engem effektive physeschen
homosexuellen Erliefnes, a 50 % vun der Bevëlkerung wieren hiert ganzt Liewe
laang psychesch a physesch ouni geréngsten Zweiwel ausschliisslech
heterosexuell. Dat deckt sech och ongeféier mat aktuellen US-amerikanesche
Studien, no deenen 2009 an der Moyenne 3,6 % vun de Männer net-heterosexuell
sinn (2,2 % schwul) an 3,3 % vun de Fraen net-heterosexuell (1,1 % lesbesch),
oder och mat enger däitscher Emnid-Ëmfro aus dem Joer 2000, bei deer sech 4,1 %
vun de Männer als net-heterosexuell bezeechent hunn (1,3 % schwul) an 3,1 % vun
de Fraen als net-heterosexuell (0,6 % lesbesch). Wat zécken tëscht hetero- an
homosexuell ugeet, sou hänkt e groussen Deel dovun och vu gesellschaftlechen a
kulturelle Kaderbedingungen of: aus enger Etüd vun 1970 vum Hamburger Institut
für Sexualforschung geet ervir, datt all Fënnefte vun de 16- a 17-järege Jongen
ugëtt, gläichgeschlechtlech sexuell Erfarunge gemaach ze hunn, 20 Joer méi spéit
waren et der angeblech just nach 2 %, an 1997 bei enger Bravo-Ëmfro sinn et nees
25 % vun all de Jongen tëscht 14 a 17 Joer déi op d'mannst eng schwul Erfarunge
gemaach hunn.

Eng vu ville Sexologen, ënner anerem och vum Sigmund Freud vertrueden Theorie
seet, datt et verschidde Graduatiounen tëscht Hetero- an Homosexualitéit gëtt.
De Freud huet an deem Kontext vun der "ugebuerener Bisexualitéit" vum Mënsch
geschwat. Reng Homosexualitéit huet en "als Ofwäichung vun de sexuelle
Funktiounen, ervirgeruff duerch eng gewësse Stockung vun der sexueller
Entwécklung" bezeechent, a reng Heterosexualitéit als "Aschränkung vun der
Objetswiel". Psychoanalysen hunn erginn, datt och sougenannten "normal"
Heterosexueller kënnen eng ënnerdréckt onbewosst Homosexualitéit a sech hunn.

Op Lëtzebuergesch gëtt fir e homosexuelle Mann entweder "e Schwulen" oder "e
Lénkse" gesot, mä et gëtt keng Fuerschung, déi weist watfir e Wuert vu wiem
benotzt gëtt. Eng homosexuell Fra bezeechent sech als "Lesb". Dat
Deutsch-luxemburgisches Wörterbuch gëtt bei "Lesbe" d'Wuert "Lesbienne" un.

Obwuel et zu Lëtzebuerg eng kleng Schwulen- a Lesbecommunautéit gëtt, ass
d'ëffentlech Unerkennung vu gläichgeschlechtlecher Léift wäit ënner dem Niveau
vun den Nopeschlänner. D'Positioun vun der Regierung ass vum chrëschtleche Welt-
a Familljebild beaflosst. Der EOS Gallup 2003 Ëmfro no géif dat Weltbild awer
net der Stëmmung an der Bevëlkerung entspriechen, där hir positiv Astellung
vis-à-vis vun Homosexuellen iwwer dem europäeschen Niveau leie géif.

Eemol am Joer organiséiert Rosa Lëtzebuerg A.s.b.l. ee Schwulen- a Lesbefest op
der Plëss d'Arem an der Stad Lëtzebuerg. Dësen Event mam Numm Gay mat gouf 1999
fir d'éischt organiséiert. 2007 goung dëst Fest an der 9. Editioun fir d'éischt
an engem Cortège bei der Kathedral Notre Dame de Luxembourg fort.



https://lb.wikipedia.org/wiki/Gaius_Iulius_Caesar

De Gaius Iulius Caesar oder Julius Cäsar, gebuer den 13. Juli 100, a gestuerwen
de 15. Mäerz 44, war e réimesche Staatsmann, Feldhär an Auteur.

De Julius Cäsar koum aus der renomméierter Patrizierfamill vun de Julier (gens
Iulia), déi hir Wuerzelen op de Iulus zréckféiert, de Jong vum trojaneschen
Aeneas, deen dann erëm de Jong vun der Venus gewiescht si soll. Um Héichpunkt vu
senger Carrière huet den Cäsar en Tempel zu Éiere vun der Venus baue gelooss,
fir dës Verbindung z'ënnerstëtzen.

Dem Cäsar seng Famill war net räich am Verglach mam réimeschen Adel, a politesch
haten nëmme wéineg Memberen eng Roll gespillt: während der réimescher Republik,
am 5. Joerhonnert v. Chr. fënnt een dacks den Numm Iulius an de Lëschte vun de
Konsulen, mä dës Lëschte sinn ëmstridden. 451 war e gewëssene Gaius Iulius
Iullus Member vun den Decemviri, déi de Staat verännert hunn. Fir folgend
Joerhonnerte sinn nëmmen zwee Konsule nogewisen, fir d'Joren 267 an 157. Dem
Cäsar säi Papp gouf 92 Prätor. Verschidde Membere vun der Famill ware Konsul
oder Censor. Dem Cäsar seng Originnen a seng Famill hu seng Positioun während de
réimesche Biirgerkricher bestëmmt. Säi Monni war de Feldhär Marius, deen
d'Kimbern an d'Teutonen besiigt huet, an als Konsul d'Fraktioun vun de Populares
am réimesche Senat ugefouert huet.

84 huet den Cäsar d'Cornelia bestuet, d'Duechter vum Konsul Lucius Cornelius
Cinna, deen och zu de Populares gehéiert huet. Nach am selwechte Joer gouf hien
zum Flamen Dialis bestëmmt.

D'familiär Relatioune mam Cinna a mam Marius hunn den Cäsar séier an
d'Oppositioun vis-à-vis vum Diktator Sulla bruecht, deen d'Fraktioun vun den
Optimates vertrueden huet. De Sulla huet vum Cäsar d'Scheedung vum Cornelia
verlaangt, mä den Cäsar war net averstanen an huet Roum verlooss. Obwuel hien
duerch d'Hëllef vun aflossräiche Frënn begnodegt gouf, ass hien net op Roum
zréckkomm.

Hie gouf mat 19 Joer Offizéier ënner dem Marcus Minucius Thermus, dem Propraetor
a Statthalter vun der Provenz Asia. Bei der Belagerung vun der Insel Mytilene
gouf den Cäsar mat der Corona Civica, der Biirgerkroun, ausgezeechent, déi
deejéinege krut, deen engem réimesche Matbiirger an enger Schluecht d'Liewe
gerett huet. Fir datt et mat der Belagerung e Stéck gëtt, gouf den Cäsar an
enger diplomatescher Missioun bäi de Kinnek Nikomedes vu Bithynien geschéckt.

Eréischt nom Doud vum Sulla (78) huet den Cäsar et gewot, zréck op Roum ze goen
a weider u senger politescher Carrière ze schaffen.

Ufanks 73 krut den Cäsar no der Wiel zum Militärtribun dat éischt héijert Amt:
Hien iwwerhëlt d'Plaz vum Gaius Aurelius Cotta a gëtt an d'Paschtouerkollegium
vum Pontifices gewielt. 69 erreecht hien d'Quastur, den ënneschten Träpplek vum
réimesche Cursus honorum.

Nodeem seng Fra Cornelia 68 gestuerwe war, bestit hie sech mat der Pompeia, dem
räiche Kandskand vum Sulla. D'Sue kommen him fir säi politeschen Opstig geleeën.
65 gëtt hie curuleschen Aedil an 63 gëtt den Cäsar Pontifex maximus. Während der
catilinarescher Verschwörung koum de Cäsar mat engem bloen A dovun. Obschonn hie
fréier mam Catilina zesummegeschafft hat, konnt him eng Bedeelegung un der
Verschwörung ni nogewise ginn. D'Joer drop gëtt hien zum Praetor gewielt. E
Skandal, d'sougenannte Bona-Dea-Affär féiert 62 zur Scheedung vun der Pompeia.

Dat éischt wichtegt Amt fir de Cäsar war d'Proprätur a Spuenien. Seng aggressiv
Krichsféierung géint d'Iberer festegt säi Ruff als kapabele Strateg an och seng
Finanzen. Genuch Geldmëttele waren eng Viraussetzung fir d'Kandidatur op
d'héchsten Amt, d'Konsulat.

Vill Senateure ware géint dem Cäsar seng Ambitioune fir Konsul ze ginn. Dowéinst
ass hie mam Marcus Licinius Crassus a Gnaeus Pompeius Magnus eng strategesch
Partnerschaft agaangen. Allen dräi wollte se vun hire respektive Virdeeler
profitéieren. Am éischten Triumvirat koumen d'Sue vum Crassus (hie war de
räichste Mann vu Roum), de militäreschen Afloss vum Pompeius (hie war den
erfollegräichste Generol) an de politeschen Afloss vum Cäsar. Fir dës Allianz
z'ënnermaueren huet de Pompeius dem Cäsar seng Duechter Julia bestuet.

Den Triumvirat konnt dann och dem Cäsar seng Kandidatur fir d'Konsulat vun 59
duerchsetzen. Seng Amtsféierung war am Senat ëmstridden, eng Strofverfolgung nom
Enn vum Konsulat gouf awer duerch déi mat fënnef Joer ongewéinlech laang
Amtszäit als Prokonsul an Iryllien a Gallien (Cis- an Transalpina) verhënnert.
Viru sengem Untrëtt bestit hien d'Calpurnia.

Duerch d'Verlängerung vum Triumvirat 56 zu Ravenna konnt dem Crassus a Pompeius
hiert gemeinsamt Konsulat fir 55 duerchgesat ginn, an d'Verlängerung vum Cäsar
sengem Prokonsulat fir fënnef weider Joren. Doduerch konnt de Cäsar am Ganzen
zéng Joer a Gallie bleiwen an d'Eruewerung vum Land ofschléissen.

Et gëtt geschat datt beim Galliekrich ronn eng Millioun Gallier hiert Liewe
gelooss hunn, an eng weider Millioun versklavt gouf. A sengem Wierk De Bello
Gallico schreift de Cäsar selwer iwwer dës Zäit a Gallien. Am Vercingetorix, dem
Fürst vun den Averner huet hien e redoutable Géigner begéint. Eréischt an der
Schluecht bei Alesia (51) gouf déi gallesch Resistenz definitiv gebrach. De
Vercingetorix, dee sech dem Cäsar virun de Mauere vun Alesia erginn hat, gouf zu
Roum higeriicht.

Am Joer 53 war de Crassus bei engem Feldzug géint d'Parther ëm d'Liewe komm. Zu
gläicher Zäit war de Pompeius méi no bei de Senat geréckelt, well him de Cäsar
ze mächteg gi war. Dëst ass d'Enn vum éischten Triumvirat. Nom Enn vu sengem
Prokonsulat hat de Cäsar zu Roum keng politesch Basis méi, an huet misse
fäerten, vum Senat zur Recheschaft gezunn ze ginn. Dësen huet sech op
d'militäresch Muecht a Fäegkeet vum Pompeius verlooss.

Wéi de Cäsar selwer zouginn huet, huet hien de Putsch wéinst senger dignitas,
senger Würd, gemaach. Obschonn et verbuede war, géint de Wëlle vum Senat mam
Militär an Italien anzemarschéieren, huet de Cäsar den 11. Januar 49 de
Grenzfloss Rubikon iwwerschratt. Bei dësem Evenement soll dann och de berühmte
Saz Alea Iacta Est (d'Wiirfel si gefall) gefall sinn. Ouni Widderstand kënnt de
Cäsar zu Roum un, de Pompeius an aner Membere vum Senat waren a Griicheland
geflücht.

48 gëtt de Cäsar vun den Iwwerreschter vum Senat zum Konsul gewielt, an ass
doropshi géint de Pompeius gezunn, deen hien an der Schluecht bei Pharsalos a
Griicheland geschloen huet. De Pompeius ass an Egypten geflücht, wou hien
ermuert gouf. Den Cäsar war him an d'Land gefollegt, an huet zu Alexandria
d'Kleopatra kennegeléiert.

Et sinn awer nach zwee weider Feldzich noutwenneg. Am Afrikanesche Krich ass de
Cäsar 46 Vainqueur iwwer republikanesch Senatstruppen ënner dem Cato de Jonken.
Am Hispanesche Krich fält d'Entscheedung 45 an der Schluecht bei Munda géint
d'Jonge vum Pompeius.

Schonn éier hien endgülteg Elengherrscher gëtt, plangt den Cäsar fundamental
Reforme vum réimesche Staat. Hie léisst Gesetzer codifizéieren, plangt eng
grouss Bibliothéik a mam julianesche Kalenner reforméiert hien och de réimesche
Kalennersystem.

Nodeem hien 46 aus Egypten zréckkoum, gouf hie fir zéng Joer zum Diktator
ernannt. No senge militäreschen Erfolleger a Spuenien gouf hien zum dictator
perpetuus, zum Diktator op Liewenszäit, ernannt. Besonnesch dëse leschte
verfassungswidregen Titel léisst Spekulatiounen opkommen, den Cäsar wéilt Kinnek
ginn.

Nach haut si sech d'Historiker net eens, wéi wäit ee sou Spekulatioune gleewe
soll. Sécher ass, datt seng Positioun där vun engem Kinnek geglach huet, och
wann hien d'Monarchie net erëm agefouert huet. Op alle Fall entscheet hie sech
fir e Feldzug an den Osten, fir d'Parther z'ënnerwerfen.

Iwwer de Pabeier kënnt dëse Plang allerdéngs net eraus, d'Attentat op den Cäsar
setzt sengem Feldzug en Enn. Un den Iden vum März 44 fält den Cäsar engem
Komplott am Senat zum Affer, déi vum Marcus Junius Brutus ugefouert gouf. Dem
Cäsar seng berühmte leschte Wierder (anscheinend op Griichesch) sinn un dee Mann
geriicht, fir deen hien trotz allen Ënnerscheeder e väterleche Frënd war: Kai sy
teknon, Och du, mäi Jong ?. Den Cicero, Géigner vum Cäsar mä um Attentat net
bedeelegt, war Zéien a schreift spéider, et wir dat gerecht Enn fir en Tyrann.

Der Legend no huet dem Cäsar seng Fra Calpurnia hie gewarnt, net an de Senat ze
goen, well si vu senger Ermuerdung gedreemt hätt. Doropshin hätt den Cäsar
geäntwert Et gëtt näischt wat mer fäerte mussen, ausser der Angscht.

Nom Cäsar sengem Doud komme nach weider Biergerkricher déi bis zum Joer 31
undauere wäerten.

Iwwer säi Feldzug a Gallien huet den Cäsar säi Wierk De bello Gallico, De
gallesche Krich, geschriwwen. A sengem Wierk beschreift den Cäsar liefhaft
d'Schluechten an d'Intrige während den néng Joer a Gallien. Doriwwer eraus kann
een dem Buch och eng Rei geographesch Fakten enthuelen. De bello Gallico ass
natierlech och eng Rechtfertegung vu sengem Feldzug, deen ënner anerem d'Zil
hat, an der réimescher Politik present ze bleiwen a fir sech selwer als
ruhmräiche Feldhär duerzestellen.

Donieft huet de Cäsar och e Wierk iwwer de réimesche Biergerkrich geschriwwen,
De bello civili.



https://lb.wikipedia.org/wiki/Floss

E Floss ass e groussen natierleche Waasserlaf, an deem sech d'Waasser duerch
d'Gravitatioun weiderbeweegt, bis datt et an en anere Floss, an e Séi oder an e
Stroum leeft.

E gëtt duerch Quellen an Nidderschléi gefiddert an entsteet aus dem Zesummefloss
vu Baachen oder anere Flëss. Am Allgemenge gëtt eng Baach zum Floss, wa Schëffer
kënnen drop fueren, och wann et nëmme klenger sinn. A Länner, déi
Flossuerdnungszuele benotzen, gëtt eng Baach zum Floss wa se d'Uerdnungszuel 4
kritt.

Flëss hu meeschtens Séisswaasser, a sinn doduerch e Liewensraum fir bestëmmt
Planzen an Déieren, déi dovun ofhängeg sinn.

Vill Flëss ginn als Transportwee, also als Waasserstrooss benotzt, oder fir
Drénkwaasser ze gewannen.

Wa Flëss vill Waasser féieren oder vill Gefäll hunn, kënne se benotzt gi fir
Stroum ze maachen.

Well d'Fësch ee grousst natierlecht Produkt sinn, hunn d'Fëscher d'Flëss a
Regiounen, sougenannt Floss- oder Fëschregiounen agedeelt.

Ënner schëff- a flossbar Gewässer falen d'Musel, an d'Sauer vun der Musel bis op
Ettelbréck do wou d'Uelzecht draleeft.

E Waasserlaf, deen an e Mier oder an en Ozean leeft, ass e Stroum. Wann en net
aus Nieweflëss entstanen ass, ass et ee Küstestroum.



https://lb.wikipedia.org/wiki/Film

De Film ass eng Konschtform, déi hiren Ausdrock an der Produktioun vu beweegte
Biller fënnt. An der Regel ginn d'Biller mat engem Projekter op eng Leinwand
geworf oder op engem Bildschierm gemaach, vu wou aus de Betruechter se erfaasst.

Déi vun der Filmkonscht geschaaft Biller sinn ni real beweegt. Et ass éischter
sou datt d'Illusioun vun enger Bewegung doduerch entsteet, datt Eenzelbiller
(Frames) a séierer Offolleg gewise ginn. Ënnerscheeder an de Biller gi wéinst
der Nobildwierkung op der Netzhaut vum mënschlechen A vun enger Vitess vun
ongeféier 12 Biller pro Sekonn als Bewegung erfaasst.

D'Filmkonscht erfuerdert en Zesummewierke vu verschiddene kënschtlereche
Fäegkeeten, ënner anerem an de Beräicher Dramaturgie, Fotografie (Liichtdesign,
Astellungsgréissten) an Tounkonscht. E Filmregisseur leet de Filmprojet, bal
d'selwecht wéi en Theaterregisseur.

D'Technik vum Film baut u sech op d'Fotografie op. Alles ass ugaange mat der
Entdeckung vum Stroboskopeffet, also dem Fait, datt Eenzelbiller am mënschleche
Gehir zu enger Bewegung verschmëlzen, wa se séier genuch ofgespillt ginn.

Den Thomas Edison krut 1891 e Patent fir säi Kinetoskop, mat deem awer just eng
Persoun gläichzäiteg e Film kucke konnt. D'Gebridder Auguste a Louis Lumière
waren déi éischt déi et fäerdeg bruecht hunn, mat dem Cinématographe Lumière déi
beweegte Biller op eng Leinwand ze projezéieren. Den 28. Dezember 1895 weisen se
mat hirem Apparat am Salon vum Grand Café zu Paräis deen éischte kommerzielle
Film géint Entrée.

Ufanks konnte Filmer just a Kinoe gewise ginn. An der spéider éischter
Hallschent vum 20. Joerhonnert koum du mam Schlappekino, also dem Fernseh, déi
éischt elektresch/elektronesche Variant vum Film op de Maart. An den 1960er
Joren huet d'Filmkonscht erëm e Saz no vir gemaach mat der Aféierung vun der
Videotechnik, an an den 1990er Joren nees ee amt der Entwécklung vun der
Digitaltechnik an der DVD.



https://lb.wikipedia.org/wiki/FC_Blo-W%C3%A4iss_Izeg

Déi 1. Equipe vum FC Blo-Wäiss IZEG spillt momentan (2016/17) an der 1.
Divisioun / 2. Bezierk . Den Trainer ass de Georges Menster, assistéiert vum
Nico Gilbertz D'2. Equipe gëtt vum Almir Civic trainéiert. Dat Ganzt gëtt vum
"Directeur sportif" dem Alain Lahyr encadréiert, deen och Trainer vun der
"Equipe Perspective" ass.

D'Dammenequipe vum FC Blo-Wäiss Izeg gouf 1993 gegrënnt. Ufanks goufe just
Frëndschaftsmatcher gespillt, well et zu där Zäit keen Dammechampionat gouf. Vun
der Saison 1997/98 un, wou nees e Lëtzebuerger Foussball-Dammechampionat
ausgedroe gouf, hunn d'Izeger Dammen an der ieweschter Liga dorun deelgeholl.

Uganks der Saison 2006/07 hu si sech mam Racing FC Union Lëtzebuerg
zesummegedoen, a sou ass d' Entente Izeg / RFCUL entstanen. D'Izeger
Dammenequipe steet och fir de gréissten Erfolleg an der Veräinsgeschicht vum
Izeger Foussball:

Keipes Catherine, Schanet Sharon, Poiré Samiah, Jean Tanja, Kahlki Ann, Ruppert
Lynn, Amil Sanae, Fischer Manon, Froehlich Catherine, Armstrong Vicky, Thomsen
Signe, Alves Carina. Trainer: Ruppert Nico

Zousätzlech gouf d'Entente IZEG-RFCUL an der Saison 2007/08 Vizemeeschter hanner
dem Champion FC Mamer 32 (Lëtzebuergescht Dammefoussballchampionat), a koum an
d'Coupe-Finale, déi géint deselwechte Géigner verluer goung.(Coupe de Luxembourg
(Dammefoussball))

30.05.2008 Finale Coupe de Luxembourg (Dames) um Escher Gaalgebierg Entente
IZEG/RFCUL - FC Mamer 32 1:4 (0:0) Entente IZEG/RFCUL: Catherine Keipes, Lynn
Ruppert, Samiah Poiré, Sandra Schiumarini, Patricia Raus, Ann Kahlki, Manon
Fischer, Carina Alves, Sanae Amil (84.' Carmen Lauer), Tanja Jean, Carla
Cardoso. Reserve: Catherine Froehlich, Sharon Schanet, Annick Olinger Trainer:
Nico Ruppert Spillverlaf: 0:1 I.Valadares (62.'), 0:2 McAllister (70.'), 1:2
Poiré (71.'), 1:3 Steiner (87.'), 1:4 Hansen (90.+ 3.', Fouleelefmeter). Giel
Karten: Raus, Kahlki (Entente IZEG/RFCUL), I.Valadares, Kinstova (Mamer)
Arbitter: Zeyen,Bouchnafa,Ries Zuschauer: 223, déi bezuelt hunn

No der Saison 2008/09 gouf d'Entente Izeg/RFCUL opgeléist an d'Izeger Damme
spille vun der Saison 2009/10 un als "Entente Izeg / Bous" am Championnat. Den
Trainer Nico Ruppert hält no der Saison 2008/09 op an de Jeff Koob gëtt den 1.
Trainer vun der Entente Izeg/Bous.

Bedéngt duerch d'Fusioun vun den 2 Veräiner AS Réimech an US Bous, spillt
d'Entente vun der Saison 2010/11 un, ënner dem Numm "Entente Izeg / Union
Réimech-Bous". Se spillt an der Saison 2010/11 an der 1. Liga vum Lëtzebuerger
Dammefoussballschampionat. Éischten Trainer vun der Entente Izeg/Union
Réimech-Bous gëtt de Jeff Koob.

Ab der Saison 2011/12 hat d'"Entente Izeg / Union Réimech-Bous" kee Bestand méi,
sou datt d'Dammenequipe vun Izeg bis 2015 nees op eegene Féiss stung.

An der Saison 2015/16 hat sech sech den FC Blo-Wäiss Izeg mat den Dammen vum FC
Jeunesse Kanech zesummegedoen an war als "Entente Izeg / Kanech" ugetrueden.

D'Saison 2016/17 trëtt d'Dammenequipe vum FC Blo-Wäiss Izeg am
Dammefussballchampionnat als "Entente Izeg / Kanech / CeBra" (Dammen I)
respektiv als CeBra/Izeg/Kanech (Dammen II) un. Dës Entente resultéiert aus dem
Zesummeschloss vun den 3 Fussballveräiner FC Blo-Wäiss Izeg, FC Jeunesse Kanech
an FC CeBra 01 vun Zéisséng. D'éischt Equipe spillt an der 1.Liga vum
Lëtzebuerger Championnat a gëtt trainéiert vum Fernando Reis Da Silva, während
den Deny Da Costa sech ëm d'2.Equipe wäert këmmeren. Si spillt an der 2.Liga.
D'Heemmatcher vun deenen 2 Formatioune gi bis d'Wanterpaus um Terrain vum FC
CeBra 01, dem Stade Boy Konen (Zéisséng) gespillt. Eventuell Heemmatcher an der
Coupe de Luxembourg ginn zu Kanech um Stade Rue de Lenningen gespillt.
D'Traininge wäerten zu Izeg um Stade Albert Kongs an zu Zéisseng um Stade Boy
Konen ofgehale ginn.

Den 42 Joer ale Georges Menster ass säit der Saison 2014/15 zu Izeg Trainer vun
der éischter Equipe, déi den Ament an der éischter Divisioun spillt. Viru sengem
Wiessel op Izeg war de Georges Menster, deen en UEFA-A-Trainerschäin huet, dräi
Joer laang responsabel fir d'éischt Equipe vu Luerenzweiler, wou hie vun 1990
bis 2001 och als Spiller, a vun 1993 bis 2007 als Jugendtrainer aktiv war. Vun
2008 bis 2011 war hien als U12- an U13-Trainer, respektiv vun 2010 bis elo als
"Chargé de cours formation entraîneurs" bei der FLF. Hie gëtt vum Nico Gilbertz
assistéiert.

Doheem: 2003/04: FC Blo-Wäiss Izeg - FC Blo-Wäiss Miedernach 7:0 (2. Divisioun)
2003/04: FC Blo-Wäiss Izeg - US Reisduerf 7:0 (2. Divisioun)

Auswäerts: 2006/07: FC Yellow Boys Weiler-la-Tour - FC Blo-Wäiss Izeg 0:7 (1.
Divisioun)

Auswäerts: 2012/13: FC Jeunesse Jonglënster - FC Blo-Wäiss Izeg 6:0 (1.
Divisioun) 2014/15: FC The Belval Bieles - FC Blo-Wäiss Izeg 6:0 (2. Divisioun)

Am Joer 1941, während dem 2. Weltkrich, hunn en etlech jonk Leit den Entschloss
gefaasst, fir zu Izeg e Foussballclub ze grënnen. Eng Partie vun den Izeger
Spiller hu scho virdrun an anere Veräiner (virun allem der Union) gespillt. Den
Alex Becker gouf den 1. President vum neigegrönnten "FC Blô-Weiss Itzég", woubäi
dësen Numm huet missen an "FK Blau-Weiß Itzig" emgëännert ginn. Den 1. Match
gouf am Juni 1941 mat 7:1 zu Mutfert gewonnen. De Grënnungsmatch am Juni 1941 hu
gespillt: Marcel Bour, Lucien Harsch, Mich Hensgen, Armand Johanns, Pierre Pohs,
Jos Remakel, Erny Remakel, Marcel Reuter, Nicolas Winter, Jos Zeimes, René
Zeimes. D'Heemmatcher goufen "an den Espen" ausgedroen. Ab 1943 gouf et
verständlecherweis ëmmer méi schwiereg fir eng Equipe op d'Been ze kréien.

Direkt no der Liberatioun, de 27. September 1944, gëtt de Veräin nei gegrënnt a
gëtt sech den Numm „FC Blo-Weiss Itzeg“. De 16. Juni 1945 gëtt en definitiv an
d'F.L.F. opgeholl. 1945 gëtt de Metty Seywert neie President an ab 1945/46 gëtt
zu Lëtzebuerg nees e Championnat gespillt.

Den FC Blo-Wäiss Izeg spillt am 2. Bezierk vun der 3. Divisioun a beleet déi 2.
Plaz. No de Barragematcher géint Stroossen (6:1), Jonglënster (4:0) an Elwen
(4:1) klëmmt Izeg zesumme mam Bezierksmeeschter Munneref an d'2. Divisioun.
Ënner anerem hunn der Opstigsequipe 1945/46 ugehéiert: Jean Becker, Jos Claus,
Jacques Colling, Fonny Friederich, Mich Grethen, Mich Hensgen, Armand Johanns,
Vic Kieffer, Henri Lanter, Erny Remakel, Aly Weisbecker, Nic Winter, Gust
Zeimes, Jos Zeimes....

D'Izeger gewannen an der 2. Divisioun all hir 18 Matcher a gi mat engem
Golverhältnes vun 79:22 Bezierksmeeschter. Déi grouss Finall fir de Champion vun
der 2. Divisioun fënnt den 18.5.1947 zu Dikrech statt, wou sech déi Blo-Wäiss
duerch Goaler vum Jos Claus, Mich Hensgen an Nic Winter mat 3:1 géint Klierf
duerchsetzen an domat Champion vun der 2. Divisioun ginn. Dëst ass
gläichbedeitend mam Opstig an d'Promotioun (vergläichbar mat der haiteger 1.
Divisioun). Zu Izeg kréien d'Championen e groussen Empfang gebueden. De Kader
vun der Opstigsequipe 1946/47: Jean Becker, Jos Claus, Jean Colling, Nic Dresch,
Mett Grethen, Mich Hensgen, Vic Kieffer, Henri Lanter, Pierre Pohs, Erny
Remakel, Roger Thill, Aly Weisbecker, Nic Winter, Henri Zahlen, Ady Zeimes, Gust
Zeimes, Jos Zeimes. Trainer: Erny Remakel

Spiller sinn zu där Zäit ënner anerem: Erny Remakel, Henri Lanter, Mich Grethen,
Gust Zeimes, Nic Winter, Nic Dresch, Roger Sonntag, Pierre Besch, Jean Becker,
Henri Zahlen, Mich Hensgen

De Marcel Welter kënnt als Trainer op Izeg a beleet mat senger neier Equipe déi
8. Plaz am Schlussklassement. Am Laf vun der Saison demissionéiert de Metty
Seywert als President a gëtt no der Haaptversammlung vum 26. Mee 1951 vum
Nicolas Dresch-Thill ofgeléist.

No 22 Matcher, vun deenen der nëmme 4 gewonne ginn, fält Izeg mat engem
Golverhältnes vun 51:80 an d'3. Divisioun. Spiller sinn an der Saison 1955/56
ënner anerem: Pierre Besch, Robert Braun, Jean Johanns, Eugène Kieffer, Gust
Kieffer, Raymond Kieffer, Léon Kremer, Marcel Lakaff, Vic Steffen, Robert
Wagner, Gust Zeimes....

Fir de Championnat an der 3. Divisioun gëtt de fréiere Spora-Spiller Robert
Wagener als Spiller-Trainer engagéiert. Trotzdeem gëtt den Opstig knapps
verpasst.

No der Demissioun vum Robert Wagener als Trainer iwwerhëlt den Henri Zahlen den
Training. Alt nees bleift ënner dem Stréch eng 6. Plaz an der 3. Divisioun.

Den dynamesche fréiere Spora-Spiller Jean Bettinger gëtt neie Spiller-Trainer an
ënner sengem Impuls geet et dann och nees biergop: Izeg gëtt 2. an der Tabell
hanner Biissen. An de Barragematcher wënnt Izeg zu Mäerzeg 3:0 a spillt zu
Miedernach 1:1 gläich, wat gläichbedeitend ass mam Opstig an d'3. Divisioun. De
Kader vun der Opstigsequipe 1965/66: Jean Bettinger, Pierre Besch, Marcel
Dostert, Raymond Grethen, Josy Hilgert, Guy Kieffer, Robert Kohn, Henri Lanter,
Jherry Lanter, Raniero Ricci, Raymond Sonntag, E.Wagner, Roland Wasmer, Albert
Weisgerber, Jos Weyrich, Raymond Winter, Gilbert Zahlen, Henri Zahlen, Remy
Zahlen, Théo Zahlen, John Zeimes. Trainer: Jean Bettinger Nom leschte
Championnats-Match gëtt den Henri Lanter fir seng 500 Matcher am Izeger Trikot
geéiert. Fir seng Verdéngschter kritt hien eng gëllen Auer iwwerreecht. Zum
Schluss vun der Saison (18. & 19. Juni 1966) feiert den FC Blo-Wäiss Izeg seng
25 Joer.

Als neie Spiller-Trainer koum vun der Spora de Fernand Simon op Izeg. Déi 10.
Plaz aus der Virsaison konnt allerdéngs net verbessert ginn. An der
Comités-Sëtzung vum 2. Juni 1969 gëtt de Jean Haan neie President. Hien huet
d'Nofolleg vum Victor Schwartz ugetrueden, dee fir seng 9 Joer Presidentschaft
den Titel als Éierepresident per Akklamatioun kritt huet.

De Marcel Knoch gëtt neie Spiller-Trainer zu Izeg an ersetzt domat de Fernand
Simon, dee sech vun do un ëm déi 1. Cadets-Equipe an der Geschicht vum FC
Blo-Wäiss këmmert.

No enger verkorkster Saison beleet den FC Blo-Wäiss déi lescht an 12. Plaz a
fält domat an d'4. Divisioun eraus. Um Enn vum Championnat hunn Onstëmmegkeeten
tëscht verschiddene Spiller, Comitésmemberen an dem Trainer Marcel Knoch zu
engem Trainerwiessel gefouert: Neien Trainer fir d'Saison 73/74 gëtt den Antoine
Giardin. De Fränz Primc war am Cadet-Nationalkader.

Fir d'éischt an der Club-Geschicht hëlt och eng Izeger Scolaires-Equipe um
Championnat deel. Grousse Liichtbléck vun der Saison: den 12. August 1973 gëtt
den neien Terrain um Izeger Plateau ageweit. E kritt den Numm "STADE ALBERT
KONGS". D'Aweiung war a Presenz vun der Madame Albert Kongs, dem Staatssekretär
fir de Sport Emile Krieps, dem Sportskommissär Camille Polfer an dem
FLF-President René van den Bulcke. Dës Feierlechkeeten hunn dozou bäigedroen,
datt et dem Veräin vun do un, op finanziellem Plang, e gutt Stéck besser geet!
De Fränk Felten an de Roland Weynandt waren am Kader vun der
Cadet-Nationalequipe.

Domat gëtt Kanech Champion, an Izeg gudde Vizechampion vun der 4. Divisioun ! De
Kader vun der Opstigsequipe 1974/75: Marcel Dostert, Frank Felten, Guy Frères,
Antoine Giardin, Louis Hoss, Patrick Johanns, Jeannot Kieffer, Alain Klein,
Robert Kohn, Jherry Lanter, Arny Libardi, Marco Mangen, Nico Mangen, Ady Primc,
Yanko Primc, André Straus, Fernand Streff, Jos Thinnes, Marco Wagner, Albert
Weisgerber, Roland Weynandt, Gilbert Zahlen. Trainer: Tun Giardin De Roland
Weynandt ass am Kader vun den UEFA-Junioren.

Izeg gëtt 5. an der 3. Divisioun/2. Bezierk. Den Théo Zahlen gëtt fir 500
Matcher am Trikot vum FC Blo-Wäiss Izeg geéiert. De Roland Weynandt ass och dës
Saison am Kader vun den UEFA-Junioren.

Den Antoine Geyer kënnt als neie Spiller-Trainer op Izeg. Duerch d'Neiandeelung
vun den Divisioune kënnt d'1. Equipe, déi an der Virsaison eng 5. Plaz gemaach
hat, an d'2. Divisioun a beleet do direkt nach eemol déi 5. Plaz.

De Mario Morocutti gëtt neie Spiller-Trainer. D'Resultat bleift stabel, alt nees
eng 9. Plaz. Am Laf vum Joer kritt de Jherry Lanter eng gëllen Auer fir seng 500
Matcher am blo-wäissen Dress.

D'Saison 1979/80 verleeft schlecht: An der Mëtt vun der Saison huet de Robert Da
Grava d'Trainerbänk vum Mario Morocutti, dee verletzungsbedéngt (Meniskusschued)
ausgefall ass, iwwerholl. D'1. Equipe kënnt net iwwer déi zweetlescht Plaz eraus
a muss dat Joer drop nees an der 3. Divisioun untrieden.

Ënner dem President Jean Haan sengem Motto " Wou e Wëllen ass, gëtt et och e
Wee" konnt den FC Blo-Wäiss dëst Joer säin neit "Clubhouse" aweien. 1974 gouf de
Chantier an Ugrëff geholl(an dat wuelverstane vu Leit vum Veräin, déi dat fir de
Veräin benevole gemaach hunn), vun 1976 u konnt den Duschekomplex benotzt ginn,
an den 2. August 1980 sinn da schliisslech d'Aweiungsfeierlechkeeten. Sportlech
geet et och erëm biergop. Eng 2. Plaz am 3. Bezierk vun der 3. Divisioun huet
fir d'1. Equipe den Opstig an d'2. Divisioun bedeit. De Kader vun der
Opstigsequipe 1980/81: Léon Blitgen, Georges Boreux, Jean Braun, Robert Da
Grava, Marc Di Vora, Claude Filbig, Louis Fischer, Marc Hatto, Alain Klein, John
Kieffer, Patrick Kieffer, Jherry Lanter, Claude Mangen, Nico Mangen, Georges
Noesen, Ady Primc, Nedo Repušić, Pit Repušić, Yvan Repušić, Jos Streff. De
Franco Di Vora ass am Nationalkader U-15.

Um "Stade Albert Kongs" ass dës Saison eppes méi lass. Wéinst Aarbechten um
Hesper Terrain, muss de Swift seng Heemmatcher zu Izeg ausdroen. Izeg schléisst
d'Saison als 7. vun 12 Equippen of. Um "Concours du Jeune Footballeur" hunn
deelgeholl: Serge Bertemes, Marc Lellig, Pascal Leuck, Yves Leuck, Frank
Schneider, Änder Veltkamp a Steve Zeimes. De Claude Mangen ass an der
Nationalequipe vun den UEFA-Junioren an de Franco Di Vora am Kader U-16.

Wéi déi vireg, ass och dës Saison éischter mëttelméisseg: 7. Plaz.
Aussergewéinlech ass, datt Mëtt Abrëll - nach während der Saison also - mam
Georges Boreux, Paul Forette, Claude Mangen a Georges Noesen (alles Izeger
Jongen) direkt 4 Stammspiller wéinst Onstëmmegkeete mam Trainer Robert Da Grava
a mam Comité d'Handduch geheien an der 1. Equipe de Réck dréien.

Den Nibio Orioli gëtt neie Spiller-Trainer. Als zweetlescht vun 12 Equippe falen
déi Blo-Wäiss an d'3. Divisioun eraus.

D'Izeger Scolairë gi Champion an hirem Bezierk a klammen an d'2. Klass. Hiren
Trainer Marcel Dostert gëtt fir 500 Matcher als Spiller an Arbitter geéiert.

Den Izeger Fränk Felten kënnt no engem Ofstiecher op d'Stade Diddeleng zréck op
Izeg a gëtt neie Spiller-Trainer. Um Enn steet eng 5. Plaz zu Buch.
D'Cadets-Equipe gëtt déi 1. a kënnt an d'2. Klass.

No enger 2. Plaz am Championnat hanner der AS Lëtzebuerg, mussen déi Blo-Wäiss
probéieren, iwwer de Wee vun de Barragematcher den Opstig dach nach ze packen.
Am 1. Match gëtt et direkt en ellene Réckschlag, verléieren d'Izeger dach zu
Gaasperech mat 1:3 géint Uespelt. Duerch eng 2:0-Victoire géint Buerschent
bleiwen déi Blo-Wäiss awer am Rennen. D'Konstellatioun vun deenen anere
Resultater ergëtt, datt dee bis d'lescht Minutt hartemkämpfte 0:0 géint
Ierpeldang/Ettelbréck um Mamer Sportkomplex duergeet, fir zesumme mat de "Red
Boys" vun Uespelt eng Divisioun méi héich ze klammen. Déi jonk Izeger Equipe
weess dëse Succès och ze genéissen a würdeg ze feieren. Hei d'Resultater vun de
Barragematcher:

De Kader vun der Opstigsequipe 1986/87: Ralph Achten, Joël Besch, Léon Blitgen,
Luc Claus, Raoul Claus, Franco Di Vora, Frank Felten, Claude Hatto, John
Kieffer, Patrick Kieffer, Paul Kridel, Marc Lellig, Marc Lies, Michel Philippe,
Ivica Repušić, Nedo Repušić, Pit Repušić, Edmond Ries, Jimmy Schreiner, Paul
Schmit, John Streitz, Änder Veltkamp, Steve Zeimes. Trainer: Fränk Felten Fir
d'éischt an der Geschicht vum Veräin hëlt dëst Joer eng Poussins-Equipe um
Championnat deel.

Als mat dee schéinsten Ament an der Izeger Veräinsgeschicht zielt deen Exploit,
deen d'Equipe vun 1987/88 fäerdeg bruecht huet - an zwar d'Konschtstéck direkt
nom Opstig aus der 3. Divisioun déi 2. Plaz hanner dem Tricolore Gaasperech ze
beleeën, an domat zesumme mat Gaasperech an dem RM Lëtzebuerg nees eng Divisioun
méi héich ze klammen....an dat mat praktesch elauter Izeger Jongen, oder awer
Jongen aus der Gemeng, déi zu Izeg de Foussball-ABC geléiert hunn. Am Laf vun
der Saison hunn d'Izeger just 1 Match doheem géint Biwer verluer a sinn
auswäerts souguer ouni Punktverloscht bliwwen, an dat als Opsteiger !
Onvergiesslech bleift awer och den Heemwee, de "Convoi Exceptionnel" nom
3:4-Auswäertserfolleg zu Biwer: vu Biwer iwwer de Sennéngerbierg, iwwer de
Findel laanscht eng Hällewull portugisech Matbierger, déi do Spaléier stinn an
Erwaardung vum portugiseche Staatschef, via Hesper zréck op Izeg. An duerno gëtt
d'Equipe vun der Entente vun den Izeger Veräiner um Izeger Terrain empfaangen !
Et gëtt gefeiert a gesonge bis spéit an d'Nuecht eran....... De Kader vun der
Opstigsequipe 1987/88: Ralph Achten, Serge Arendt, Serge Bertemes, Joël Besch,
Léon Blitgen, Franco Di Vora, Fränk Felten, Claude Hatto, John Kieffer, Paul
Kridel, Marc Lellig, Pascal Leuck, Marc Lies, Michel Philippe, Ivica Repušić,
Nedo Repušić, Pit Repušić, Edmond Ries, Romain Schmit, Änder Veltkamp, Änder
Weber, Patrick Weiler, Gilles Zeimes, Steve Zeimes, Patrick Zeyen. Trainer:
Fränk Felten Och d'Juniore sinn an d'3. Klass geklommen.

Den Optrëtt an der 1. Divisioun ass leider ganz kuerz. Déi Blo-Wäiss ginn déi
zweetlescht a mussen zréck an d'2. Divisioun. D'2. Equipe huet, ouni e Match ze
verléieren, den Opstig an d'3. Klass gepackt. De Fränk Zeimes ass am
Nationalkader U-16.

De fréieren Aris- a Nationalspiller Roger Fandel iwwerhëlt d'Zepter als
Spiller-Trainer zu Izeg. Um Enn geet et just net duer, fir erëm direkt an d'1.
Divisioun ze steigen. Izeg kënnt op déi 3. Plaz, punktgläich mam Tabellenzweete
Stade Diddeleng, awer mat méi enger schlechter Goldifferenz.

Am Joer vum Cinquantenaire huet d'1. Equipe an d'2. Equipe et fäerdeg bruecht,
um sportleche Plang z'iwwerzeegen. D'1. Equipe packt de Wee an d'1. Divisioun an
d'2. Equipe gëtt Champion an der 3. Klass. Bei der 1. Equipe fält d'Entscheedung
allerdéngs eréischt um leschte Spilldag. Um Stade Albert Kongs zu Izeg stin sech
de 25. Mee 1991 d'Formatioune vum FC Blo-Wäiss Izeg an Duelem géintiwwer. Et
handelt sech ëm eng Aart Finall, well et treffen hei den Tabellen-2. Izeg an den
Tabellen-3. Duelem am direkten Duell openeen, an nëmmen ee vu béide kann d'2.
Plaz beleeën. 300 Zuschauer hu sech afond fir hir jeeweileg Equipe unzefeieren
an am Endeffekt setzt sech d'Heemequipe Izeg verdéngt mat 2:0(1:0) géint déi
Duelemer duerch. De Marcel Trierweiler bréngt d'Equipe rondrëm de
Spiller-Trainer Roger Fandel nach virum Téi mat 1:0 a Féierung an an der 2.
Hallschent mécht de Pit Repušić de Sak zou.....an domat ass den Opstig an d'1.
Divisioun perfekt. De "Mee-Bal", deen de "Club des Jeunes Izeg" deen nämmlechten
Dag organiséiert huet, kënnt also ganz geleeën..... De Kader vun der
Opstigsequipe 1990/91: Serge Arendt, Daniel Aries, Serge Bertemes, Franco Di
Vora, Jorge Dos Santos, Roger Fandel, John Kieffer, Paul Kridel, Marc Lellig,
Marc Lies, Matteo Massaro, Paul Mockel, Nedo Repušić, Pit Repušić, Ivica
Repušić, Marcel Trierweiler, Änder Veltkamp, Fränk Zeimes, Steve Zeimes.
Trainer: Roger Fandel

Eng geleefeg Foussballweisheet seet, datt dat 2. Joer nom Opstig dat schwéierst
wier. Dat sollt sech fir d'Equipe vum Spillertrainer Roger Fandel
glécklecherweis nëmme bedéngt bestätegen. Am Championnat konnt d'Resultat vum
Virjoer liicht verbessert ginn, iwwerdeems an der Coupe de Luxembourg eng vun de
schéinste Säite vun der Izeger Foussballgeschicht geschriwwe gouf: E gewësse
Joao "Juan" Gomes huet fir e Glanzliicht gesuergt. Een Dag méi spéit am
"Républicain Lorrain" als "Bourreau de Differdange" betitelt, huet hien d'AS
Déifferdéng (Éierepromotioun) - 2 Joer virdrun ëmmerhin nach Coupe-Finalist -
mat 3 perséinleche Goler quasi eleng eliminéiert an dofir gesuergt, datt den
Déifferdénger Trainer Maurice Spitoni nom Match frustréiert gemengt huet: "Virum
Match wousste verschidde Spiller net, wou Izeg géif leien. Elo wäerte si et ni
méi vergiessen!" Nodeem an der 2. Ronn Tricolore Gasperech konnt eliminéiert
ginn, huet d'Lous eis eng Bus-Rees op Wolz beschert; en Ausfluch, deen déi
Bedeelegt net zulescht wéinst där memorabler Soirée zu Donkels ni méi wäerte
vergiessen. Och op sportlechem Plang haten déi Izeger deenen Éislécker deen Dag
alles ofverlangt, an e Klassenënnerscheed war zu kengem Zäitpunkt z'erkennen.
Den Nationaldivisionär konnt mat dem knappsen 2:1-Succès méi wéi zefridde sinn !

Déi gutt Aarbecht vum Roger Fandel huet sech um Enn vun dëser Saison an enger
formidabler 4. Plaz erëmgespigelt. De Kader vun der 1. Equipe 1993/94: Serge
Arendt, Serge Bertemes, Claude Braun, Jablan Dervisevic, Jorge Dos Santos, Roger
Fandel, Joao Gomes, Alain Hammann, John Kieffer, Paul Kridel, Thierry Lemmer,
Yves Leuck, Marc Lies, Matteo Massaro, Paul Mockel, Raphael Perfetto, Alan
Price, Ivica Repušić, Petar Repušić, Romain Schmit, Marcel Trierweiler, Jérome
Valente, Romain Wagner, Patrick Weiler, Raoul Weinzierl, Frank Zeimes, Steve
Zeimes. Trainer: Roger Fandel No deene gewinnte Startschwieregkeeten huet
d'Equipe spéitstens an der Hallschend vum Championnat zu Housen d'Kéier kritt.
Matt der fantastescher Ënnerstëtzung vun de matgereeseten Izeger Supportere gouf
d'Partie no 0:2-Réckstand nach 3:2 gewonnen. Eng Serie vun Erfolleger sollt
eréischt eng Zäitchen duerno ausgerechent vun demselwechte Géigner gebremst
ginn, wéi déi Blo-Wäiss an der Coupe de Luxembourg zu Housen eliminéiert goufen.
Manner gutt ass et dat Joer souwuel fir d'2. Equipe wéi och fir d'Juniore gelaf.
Béid Formatiounen haten net dee gewënschte Succès a sinn um Enn vun der Saison
erausgefall. Nodeem ee Joer virdrun d'Initiativ geholl gouf, fir eng
Dammenequipe op d'Been ze stellen, hunn déi Izeger Vertriederinnen am Fréijoer
1994 hiren éischte Frëndschaftsmatch zu Lëntgen gespillt.

Eng opfälleg besser Chanceverwertung huet net nëmmen de Golkonto verbessert; am
Verglach zu fréiere Saisone mat opfälleg ville Gläichspiller goufen ëmmerhin 12
Matcher gewonnen an d'Resultat vum Virjoer mat enger gudder 6. Plaz bestätegt.
De Max Mertens gëtt an de Cadets-Regionalkader beruff a packt kuerz drop och de
Sprong an d'U15-Nationalequipe.

Mëttlerweil zielt den FC Blô-Wäiss zum festen "Inventaire" vun der 1. Divisioun.
An der "Coupe de Luxembourg" huet am 3. Tour kee geréngere wéi d'Escher Jeunesse
hir Visitekart zu Izeg ofginn. Net zulescht opgrond vun enger kämpferesch
groussarteger Leeschtung gouf et e Match mat vill uschléissendem Gespréichstoff
an engen etlechen Contitionnellen: Wier den Escher Golkipp beim Stand vun 0:2
verdéngtermoosse vum Terrain gesat ginn, hätt den Izeger Kapitän Frank Zeimes
den uschléissenden Elefmeter an de Gol, amplaz op de Poteau gesat... Ënner hirem
Trainer Marcel Daxhelet huet d'2. Equipe den Opstig an d'3. Divisioun gepackt,
wougéint d'Jugendequippen dës Saison alles wéi keng Glanzliichter konnte setzen.

Iwwerdeems de Roger Fandel vun dëser Saison u seng aktiv Carrière als
Defensiv-Chef opginn a just nach op der Trainerbänk Plaz geholl huet, ass
zousätzlech en neie Spiller op Izeg komm, deen am Ugrëff fir méi Réussite suerge
sollt. Zwee Changementer, déi sech am Schlussbilan bemierkbar gemaach hunn. Gouf
de Goran Stankovic déi Golfabréck, déi ee sech versprach hat, sou stoungen nieft
deenen 53 geschossene Goler awer och 52 Géigegoler zu Buch ! Trotz allem ass
d'Saison an der ieweschter Tabellenhallschend ofgeschloss ginn.

No senger 9. Saison als Trainer zu Izeg sollten d'Weeër vum Roger Fandel an dem
FC Blô-Wäiss ausernee goen. Eng ofschléissend exzellent 4. Plaz huet him den
Depart op sportlechem Plang sécherlech erliichtert. De Kader vun der 1. Equipe
1997/98: Marco Baum, Claude Braun, Giovanni Cervellero, Franco Di Vora, Jorge
Dos Santos, Guy Entringer, Mike Fandel, Frank Feyereisen, Joao Gomes, Alain
Hammann, Mike Hoffmann, John Kieffer, Alain Lahyr, Yves Leuck, Marc Lies, Michel
Majerus, Matteo Massaro, Marco Peters, Ivica Repušić, Christian Reuter, Jérome
Schmit, Romain Schmit, Azem Sehovic, Goran Stankovic, Romain Steil,Jérome
Valente, Romain Wagner, Raoul Weinzierl, Frank Zeimes. Trainer: Roger Fandel
Dogéint konnt d'2. Equipe hiren Exploit aus dem Virjoer net widderhuelen an ass
an d'4. Divisioun gefall. Fir d'éischt an der Geschicht vum Izeger Foussball
huet eng Equipe um neigegrënnten Damme-Championnat deelgeholl. Ronn 3 Joer
virdrun vum Carlo Oé a Raoul Weinzierl op d'Bee gestallt an trainéiert, hunn
d'Meedercher sech schlussendlech gutt aus der Affär gezunn. Ënner anerem sinn am
Kader vun der éischter Izeger Dammenequipe 1997/98: Cindy De Sousa, Carole
Feltgen, Myriam Feyder, Manon Fischer, Martine Hoffmann, Nicole Kemp, Christiane
Kieffer, Tanja Muschter, Annick Olinger, Patricia Raus, Monica Scarcelato,
Sandra Schintgen, Sandra Schiumarini, Sophie Stelet, Nancy Teller.... Trainer:
Carlo Oé + Raoul Weinzierl

Neien Trainer gouf den Aly Thill, dee vu sengem Virgänger eng intakt Equipe
iwwerlooss kritt hat. Punkteméisseg konnten d'Izeger d'Leeschtung aus dem
Virjoer méi oder wéineger bestätegen. En zefriddestellend Resultat hat och d'2.
Equipe opweises; trotzdeem huet se no der Neiopdeelung vun den Divisiounen nëmme
knapps hiert Ziel verpasst, an der neier Saison eng Klass méi héich ze spillen.

Duerch den Depart vun enger ganzer Rei Spiller krut d'1. Equipe e komplett neit
Gesiischt an et war vu vir eran z'erwaarden, datt eng schwéier Saison géif op si
duerkommen. Trotzdeem huet sech den Ofstig no 9 Joer Zougehéieregkeet zur 1.
Divisioun scho méi ofgezeechent, wéi een dat virdrun erwaart hätt. Op en Neits
war d'Jeunesse vun Esch Géigner an der Coupe de Luxembourg, woubäi déi Blo-Wäiss
sech ganz gutt aus der Affär gezunn hunn. Méi Succès haten d'Reserven, déi hir
3. Plaz aus dem Virjoer zwar net iwwertreffe konnten, um Enn dach nach de Sprong
an d'2. Klass gepackt hunn.

No néngjäreger Abstinenz hat d'2. Divisioun den FC Blô-Wäiss erëm a mam Sabatino
Marasco huet en neien an engagéierten Trainer d'Erausfuerderung ugeholl, fir zu
Izeg eng nei Equipe opzebouen. Et gouf wéi erwart nach deen een oder anere
Réckschlag, bis mat enger Serie vu 14 Matcher ouni Nidderlag den Uschloss un
d'Tabellespëtzt hiergestallt konnt ginn. Schlussendlech hu suwuel déi
verständlech Startschwieregkeete wéi och eng grouss Zuel vu Gläichpiller den
direkte Retour an d'1. Divisioun verhënnert.

D'Saison 2001/2002 huet den FC Blo-Wäiss Izeg déi 7.Plaz ënner 14 Konkurrenten
am 2.Bezierk vun der 2.Divisioun beluecht. Et war eng éischter mëttelméisseg
Saison, gouf et dach bei eelef gewonnene Matcher där och 10, déi verluer
goungen. D'Equipe vum Trainer Sabatino Marasco, deen et um Enn vun der Saison
vun Izeg fort gezunn huet, war net staark genuch fir kënnen e Wiertchen ëm den
Opstig matzeschwätzen.

Mat engem neien Trainer, dem Luc Muller, gouf déi nei Spillzäit an Ugrëff
geholl. Och wann et zum Schluss just net duergaangen ass fir de Sprong no uewen
ze packen, esou konnt trotzdem eng ganz gutt 4. Plaz verbucht ginn.

Dat wat dem Luc Muller a sengem éischte Joer zu Izeg als Coach net gegléckt war,
huet hien dat Joer drop nogeholl: Den Opstig an d'1.Divisioun!

De Kader vun der Opstigsequipe 2003/04: Frédéric Anastasi, Patrick Badde, Marco
Baum, Paolo Bianco, Giovanni Cervellera, Jorge Coelho, Ricardo Coelho, Guy
Entringer, Joël Fischer, Raoul Hippertchen, Nicolas Lampach, Jorge Machado,
Michel Majerus, Luca Marinelli, José Marta Ferraz, Paulo Martins, Sergio
Monteiro, Luc Muller (Spiller-Trainer), Laurent Peusch, Carlos Rodrigues Sacras,
Jérôme Schmidt, Raoul Schmidt, Bob Scholer, Frédéric Willieme, Frank Zeimes
Trainer: Luc Muller

Obschonn de Luc Muller déi viregt Saison de Sprong an d'1.Divisioun gepackt hat,
ass hien net weider Trainer bliwwen, mee huet säin Amt un en neie Mann, de Marco
Galli, fréiere Spiller vum F91 Diddeleng, viruginn. Et war déi erwaart schwiereg
Saison, an där d'Izeger schlussendlech déi 10.Plaz beluecht, an domat d'Zil –net
erauszefalen – erreecht hunn.

D'Saison 2005/2006 ass ähnlech verlaf wéi dat Joer virdrun. Et war eng zimlech
onspektakulär Saison, an där genee wéi am Virjoer eng 10.Plaz beluecht an domat
de Klassenerhalt geséchert konnt ginn, dëst weiderhin ënnert der Leedung vum
Trainer Marco Galli.

Och 2006/07 ass den erhofften Opschwong ausbliwwen. Den Trainer Marco Galli
konnt senger Equipe net déi néideg Impulser mat op de Wee ginn, a nodeems
d'Resultater an och d'Leeschtung am Ufank vun der Saison net berauschent waren,
huet de Marco Galli säin Amt niddergeluecht. A seng Plaz koum de fréieren Izeger
Spiller Claude Mangen, besser bekannt als de „Stan“. Hien huet d'Equipe am
November 2006 iwwerholl - um Enn hunn d'Izeger Jongen déi 9.Plaz beluecht.

Den FC Blo-Wäiss Izeg goung weiderhi mam Claude Mangen als Trainer an déi nei
Saison. Leider huet sech erausgestallt, datt d'Equipe net déi néideg Substanz
hat fir sech an der 1.Divisioun iwwer Waasser ze halen, sou datt d'Izeger op der
leschter Plaz gelant sinn, an deemno hu misste schwéieren Häerzens de Gang an
d'2.Divisioun untrieden.

Nom Ofstiig huet den FC Blô-Wäiss Izeg d'2. Divisioun mat engem zimlech
verännerte Kader an Ugrëff geholl. Och den Trainer Claude Mangen, dee bei den
FLF-Stuff gewiesselt ass, gëtt duerch de Guy Poggi ersat. Uganks Mäerz gëtt hien
allerdéngs scho nees duerch de Fränz Primc ersat, well déi erhoffte Resultater
ausbliwwe sinn. Ënner dem Stréch bleift eng zimlech duerchwuesse Saison, wou den
erneiten Ofstiig an d'3. Divisioun eréischt a leschter Sekonn konnt vermidde
ginn. Ze vermierken och, datt no där Saison de laangjärege Kapitän vun der 1.
Equipe Frank Zeimes d'Schong un den Nol hängt.

Ofgesi vun e puer wéinege Liichtblécker huet den FC Blô-Wäiss Izeg eng ganz
schwaach Saison gespillt. Um Enn séchere sech d'Izeger duerch e glécklechen 1:1
am leschte Match zu Jonglënster de Klassenerhalt a vermeiden domat denkbar
knapps de Barragematch, an deem sech Remerschen schliisslech no
Eelefmeterschéisse géint Uespelt duerchsetzt. Och an der Coupe de Luxembourg
gouf et direkt beim 1. Optrëtt an der 2. Ronn den enttäuschenden Aus, an dat mat
1:2 géint den 3. -Divisionnaire Lasauvage.

D'Saison 2010/11 war alt nees Ziddere bis den allerleschte Match ugesot, ier den
FC Blo-Wäiss Izeg sech duerch en 0:0 am direkte Verglach géint den
Haaptkonkurrent AS Lëtzebuerg/Porto de Klassenerhalt séchere konnt. D'Izeger
klammen domat op déi 10. Plaz an der Ofschloss-Tabell, während d'ASL Porto de
Barrage-Match spille muss. Z'erwähne bleift, datt nom Trainerwiessel Enn Mäerz
just eng nobäi optimal Punkteausbeute et iwwerhaapt méiglech gemaach huet, datt
d'Izeger bis zum Schluss nach hunn däerfen dru gleewen. D'Trainergespann Alain
Lahyr / Romain Wagner hunn deemno gutt Aarbecht geleescht an den Objektiv in
extremis erreecht. Besonnesch ervirzehiewe bleift dës Saison awer déi formidabel
Leeschtung vun der 2. Equipe, déi ënner der Leedung vun hirem Trainer Claude
Marx den Opstig perfekt gemaach huet an domat d'nächst Joer an der 3. Klass
untrieden däerf - vun hiren 20 Matcher hunn d'"Boys In Blue" der 15 gewonnen, 1
gläichgespillt an nëmme ganzer 4 verluer, wat engem excellenten Total vu 46
Punkten entsprécht.

Ganz am Géigesaz zu deene leschte Saisonen huet sech zimlech séier ofgezeechent,
datt den FC Blo-Wäiss Izeg dat Joer näischt mam Ofstigskampf wäert ze dinn hunn.
D'Equipe vum Trainer Luc Muller a sengem Co Mike Varnier, bestehend aus enger
gesonder Mëschung aus erfuerene Spiller an Izeger Nowuesstalenter, huet eng ganz
zefriddestellend Saison gespillt - och wann mat e bësse méi Bëss zum Schluss
seguer nach méi hätt kënnen eraussprangen, spréch eng Barrage-Plaz fir den
Opstig. Trotz allem sollt déi 4. Plaz eng ganz gutt Leeschtung an e groussen
Opschwong par Rapport zu deene virege Jore bedeiten, sou datt déi gutt
Nowuessarbecht sou lues ugefaangen huet hir Friichten ze droen. Nodeem dunn awer
ganz iwwerraschend d'Noriicht koum, datt d'Fusiouns-Equipe vu
Fluesweiler/Beyeren sech opgeléist hätt, ass eng zousätzlech Plaz an der 1.
Divisioun fräi ginn, sou datt de gléckleche Gewënner huet missten an engem
Barrage-Match ermëttelt ginn. Sou koum et de 6.6. 2012 zu Mäerzeg zum
Entscheedungsmatch zwëscht Izeg a Wëntger. Opgrond vun enger fantastescher
Leeschtung hunn d'Izeger Jongen duerch e verdéngten 3:1 viru 604 Payanten déi
"Orange" vu Wëntger zréck an d'Éislek geschéckt. Domat hunn d'"Boys In Blue" an
hier Trainere Luc Muller a Mike Varnier d'Konschtstéck fäerdeg bruecht, dach
nach an d'1. Divisioun opzesteigen. D'Euphorie bei de blo-wäisse Supporter, déi
mat 2 Bussen op Mäerzeg gefuer waren a während 90 Minutten hir Equipe frenetesch
ugefeiert hunn, huet natierlech keng Grenze méi kannt, an et gouf zesumme mat de
Spiller bis spéit an d'Nuecht gefeiert. Sief nach bemierkt, datt mat deem
Barragematch den Helcio Cunegundes, dee sympathesche Brasilianer an de Reie vum
FC Blo-Wäiss Izeg, no ville Joren am Déngscht vum FCI seng Schong definitiv un
den Nol hänkt.

Rapport vum Barrage-Match zu Mäerzeg (Mëttwochs, de 6.6. 2012): Izeg - Wëntger
3-1 (2-0) Stadion "An de Burwiesen" zu Mäerzeg. Super Pelouse. Arbitrage vun den
Häre Wilmes, Bras an Ajdinovic. 604 Zuschauer. Evolutioun vum Score : 1-0
Pinheiro (6.'), 2-0 Carthy (17.'), 2-1 Glod (50.'), 3-1 Mootz (79.'). Giel
Kaarten : Carthy (53.') bei Izeg. Pinto (45.'), Sejdovic (47.'), Batkic (70.')
bei Wëntger. Giel-rout Kaart : Pinto (81.') bei Wëntger. IZEG: Da Luz - Dos
Santos, Rodrigues, Oliveira - Braun, Carthy, Ribeiro (63.' Bliss) - Coimbra,
Mootz, Pinheiro (90.' +1 Almeida) - Gonçalves (54.' Cunegundes). WËNTGER :
Birgin - Nilles, Schanck, Mustic (46.' Koetz), Hentz - Glod, Sejdovic - Peiffer
(46.' Batkic), Pinto, Nunes - Morn.

De Kader vun der Opstigs-Equipe 2011/12 : Lecio Alexande Dos Santos, Dylan
Almeida, Alain Bliss, Yves Block, Frank Braun, Robert Carthy, Gil Coimbra Farto,
Helcio Conegundes, Luis Da Luz lima, Tom Davito, Daniel De Oliveira Leite -
Nadilson Dos Santos, Vitor Duarte Cunha, Charles Etonde, Miguel Felgueiras Da
Costa, Chris Felten, Patrick Fergé, Maikel Gomes De Carvalho, Joao Gomes De
Oliveira, Helder Goncalves Silva, Leandro Lavinas Mendonca, Kevin Monteiro
Ramos, Sergio Monteiro, Joe Mootz, Ailton Oliveira Costa, Anderson Oliveira
Costa, Dylan Pinheiro Pinto, Mike Ribeiro Costa, Carlos Rodrigues Sacras, Sam
Rumé, Alex Santos Varela, David Schmidt Trainer: Luc Muller / Mike Varnier

No deem onerwaarten Opstig gouf mat enger ganz schwéierer Saison gerechent. Mä
d'Equipe vum Trainer Luc Muller ass relativ gutt an d'Saison erakomm, an huet et
- trotz Leeschtungsschwankungen - bis zum Schluss fäerdeg bruecht ëmmer op
Distanz vun den Ofstigsplazen ze bleiwen. Ausschlaggebend war och, datt d'Equipe
an der Wanterpaus gezielt verstäerkt gouf duerch zwee erfuere Spiller, den
Aldino Medina an de Messaoud Messadia, déi dofir gesuergt hunn, datt de Stuerm
an der Réckronn méi Duerchschlagskraft hat. Als Fazit kann ee festhalen, datt
déi Blo-Wäiss sech als Opsteiger daper geschloen hunn an eng gerechten 10. Plaz
erreechen. Um Enn vun der Saison huet de Coach Luc Muller bekannt ginn datt hie
wärt bei d'Konkurrenz wiesselen, an zwar bei d'Yellow Boys vu Weiler, mat am
Gepäck seng zwee Schützlingen Aldino Medina an Messaoud Messadia. Säin Assistent
Mike Varnier krut dorophin vum Comitée d'Vertrauen ausgeschwat; hien trainéiert
ab 2013/14 déi Blo-Wäiss, zesumme mat sengem Assistent Patrick Fergé an dem
Golkipptrainer Guy Welter.

Mam neien Trainer Mike Varnier, assistéiert vum Patrick Fergé, hëlt den FC
Blo-Wäiss Izeg déi nei Saison an Ugrëff. Op e furiose Start (15 Punkten aus den
éischte 7 Matcher) sollt leider eng Negativserie mat nëmmen 3 Punkten aus de
folgenden 8 Matcher follegen, wourop de Comité keng aner Léisung gesäit wéi e
Schlussstréch ënner déi kuerz Zesummenaarbecht mam Trainerduo ze zéien. Den 2.
Mäerz 2014 huelen de Joé Meyer a Patrick Biergen als Trainergespann d'Relève, mä
an de verbleiwenden 11 Matcher konnten nëmme 2 weider Punkte gesammelt ginn, sou
datt um Enn en Total vu just 20 Punkten zu Buch steet, wat gläichbedeitent mam
direkten Ofstig an d'2. Divisioun ass. Deemno eng verkorkste Saison fir déi
Blo-Wäiss, déi et gëllt sou séier wéi méiglech ze vergiessen.

Nom Ofstig gëtt fir d'Saison 2014/15 mam Georges Menster en neien Trainer fir
d'éischt Equipe verflicht; assistéiert gëtt hie vum Nico Gilbertz. Den direkten
Opstig war am Virfeld vun der Saison net d'Haaptobjektiv, villméi sollt derfir
gesuergt ginn, datt déi relativ jonk Grupp sech zesummefënnt a fussballeresch
weiderentwéckelt. Trotzdem huet et laang Zäit esou ausgesinn, wéi wann déi
Blo-Wäiss sech kéinte vir an der Tabell festsetzen. Leider ass der Equipe an de
leschte Matcher ëmmer méi d'Loft ausgaangen an iwwert d'ganz Saison gekuckt huet
einfach déi néideg Konstanz gefeelt, sou datt um Enn eng 6.Plaz erausspréngt.

Den F.C.Blo-Wäiss Izeg huet an der Saison 2015/16 den Opstig an d'1.Divisioun
gepackt. D'Spiller ronderëm d'Trainergespann Georges Menster/Nico Gilbertz hu
sech domat fir eng fantastesch Saison belount. Um leschte Spilldag konnte sech
déi Blo-Wäiss den 22.Mee 2016 zu Zéisseng duerch e 4:1-Auswäertserfolleg géint
d'AS Lëtzebuerg Porto duerchsetzen. Stoung et an der Hallschent nach 1:0 fir
d'Heemequipe, esou konnten déi Izeger nom Wiessel duerch Goler vum Luis Laranjo
(51.'), Marco Alves (59.'), Alain Schanet (69.') an nach eemol Luis Laranjo
(84.') de Match zu hire Gonschten dréien an domat den Opstig an d'1.Divisioun
zesumme mam CS Suessem an dem FC Red-Black-Egalité 07 Pafendall-Weimeschkierch
perfekt maachen. De ganze Match iwwer konnt d'Equipe op d'Ënnerstëtzung vun de
matgereesten Izeger Fans zielen. Nom Match huet d'Freed bei de Spiller a
Supporter natierlech keng Grenze méi kannt, an den Opstig gouf laang an
ausgeloossen zu Izeg gefeiert... Mat dësem Opstig ass et der Equipe an hiren
Trainere gelongen, genee wéi schonn 1966 (25.Anniversaire) an 1991 (Joer vum
„Cinquantenaire“), dem ganze Veräin a senge Supporter dee schéinste Cadeau fir
de 75.Anniversaire vum F.C. Blo-Wäiss Izeg ze maachen. Ze bemierke sief awer och
nach, datt déi Saison am Kader vun der 1. Equipe net manner wéi 8 Spiller
stoungen, déi aus de Jugendequippe vum F.C. Blo-Wäiss stamen.

De Kader vun der Opstigsequipe 2015/16: Marco Alves, Arnaud Assa, Damien Assa,
Gil Coimbra Farto, Tom Davito, Chris Felten, Sam Felten, Bruno Fernandes Do
Vale, Christian Jung, Enes Kasumi, Sven Kieffer, Jeff Kirsch, Luis Laranjo,
Patrick Marques, Tom Mathes, Filipe Neves, Steve Nunes, Thomas Panel, Patrick
Pepin, Thierry Pott, Andy Reuter, Joé Reuter, Kai Rotmans, Alain Schanet, Sven
Schiltz, Marcel Schoenefeld, Florent Tacchi, Steve Vermeer Trainer: Georges
Menster / Nico Gilbert



https://lb.wikipedia.org/wiki/D%C3%A9ierer%C3%A4ich

Animalia, Déiereräich, ass eent vun de véier Räicher vun den Eukaryoten.
D'Naturwëssenschaft vun den Déieren ass d'Zoologie.

D'Déiereräich ëmfaasst net nëmmen d'Mamendéieren, mä och d'Reptiller, d'Vullen,
d'Amphibien, d'Fësch an déi enorm Mass vun Déieren ouni Wierbel wéi d'Schwämm,
d'Quallen, d'Kriibsen, d'Insekten an d'Séistären.

D'Zoologen hu bis elo schonn iwwer 1,5 Milliounen Déierenaarte beschriwwen, dovu
sinn 90 % ouni Wierbel. D'Wësseschaftler ginn dovun aus datt et nach 15
Milliounen onentdeckt Aarte gëtt.

Well d'Déiere vill Kraaft fir d'Fortbewegung brauchen, hu sech d'Muskelen an de
Skelett entwéckelt. D'Fortbewegung war wichteg, well si hir Energie just konnten
duerch d'Friesse vun aneren Organisme kréien.

Ausserdeem hu si Sënnesorganer gebraucht fir Informatiounen ze kréien a sech
séier kënnen z'orientéieren. Fir dës Informatiounen ze verschaffen an a prezis
Bewegunge vun de Muskele kënnen ëmsetzen, hu si en Nervesystem gebraucht. E
groussen Deel vun den Déieren hunn ausserdeem e Verdauungssystem gebraucht fir
d'Nahrung déi opgeholl ginn ass a konsuméierbar chemesch Eenzeldeeler ze
zerleeën an de Recht erëm auszescheeden.

Ouni hir Sënner kënnen Déiere keng Nahrung oder aner Déieren fannen. Si géifen
net matkréie wa si a Gefor sinn a kéinte sech bei der Fortbewegung net
orientéieren. Nieft deene 5 bekannte Sënner, wéi d'Richen, d'Fillen, d'Kucken,
d'Héieren, d'Schmachen, hu vill Déieren nach aner Sënner déi si brauche fir
z'iwwerliewen. D'Klapperschlaange kënnen z. B. waarm Stralen empfannen a sou
hiert Affer erkennen. All Sënnesorganer wéi d'Aen, d'Ouren oder d'Taaschthoer
vun den Huese sinn iwwer Nervenzelle mam Gehir verbonnen.

Vill Déieren, virun allem d'Landwierbeldéieren hunn e Skelett, dee wichteg ass
fir de Kierper ze halen, déi bannenzeg Organer ze schützen an fir d'Muskelen.
D'Wierbeldéieren hunn e Skelett aus Schanken, ouni dat si sech emol net kéinte
bewegen. Aner Déiere wéi d'Spannendéieren hunn e Skelett aus der fester Substanz
Chitin.



https://lb.wikipedia.org/wiki/Czes%C5%82aw_Mi%C5%82osz

Den Czesław Miłosz [ ˈt ͡ʂɛswaf ˈmiwɔʂ ], gebuer den 30. Juni 1911 zu Šeteniai
(poln.: Szetejnie; deemools am Russesche Keeserräich, haut a Litauen, a
gestuerwen de 14. August 2004 zu Krakau, a Polen, war e polneschen Dichter. 1980
huet hien den Nobelpräis fir Literatur kritt.

1930 goufen an der Studentenzeitung Alma Mater Vilnensis seng éischt Gedichter
ofgedréckt. 1931 bis 1934 war hie Member vum literareschen Zerkel Żagary, deen
eng Avantgarde-Zäitschrëft erausgouf an där d'Konschtrichtung vum
Katastrophismus propagéiert gouf. 1933 koum säin éischte Gedichtband Poemat o
czasie zastygłym ("Gedicht iwwer eng Zäit déi stoe bliwwen ass") eraus. 1935
krut hien e Stipendium fir op Paräis virustudéieren ze goen.

Während der däitscher Besatzung vu Polen am Zweete Weltkrich war hien an der
Resistenz.

1945 bis 1949 hat hie verschidden diplomatesch Posten zu New York City an zu
Washington, D.C., 1950 gouf en op Paräis versat. Enn dës Joers gouf him a Polen
de pass ofgeholl, an hie krut a Frankräich politescht Asyl. 1953 koum The
Captive Mind eraus, an deem en unhand vu Fallstudien bewisen huet, wéi einfach
et ass, Auteure fir totalitär Regimer ze faszinéieren.

1960 goung de Miłosz an d'USA wou en am Department of Slavic Languages and
Literatures op der University of California zu Berkeley Professer gouf. 1970
krut en déi amerikanesch Nationalitéit.

Nodeems en 1980 den Nobelpräis fir Literatur kritt hat, gouf a Polen d'Zensur op
senge Bicher opgehuewen. 1981 konnt hie fir d'éischt no 30 Joer nees Polen
besichen. Mee schonns am Dezmber 1981, wéi d'Krichsrecht ausgeruff gi war, goufe
seng Publikatiounen nees verbueden. Zënter dem Fall vum kommunistesche Regime,
1989, ass de Miłosz regelméisseg tëscht den USA a Polen hin- an hir gependelt,
ier e fir zeguttst op Krakau geplënnert ass, wou hien 2004 gestuerwen ass.

Dem Miłosz huet déi meescht vu senge Wierker, och am Exil, op Polnesch
geschriwwen.



https://lb.wikipedia.org/wiki/Chamberwale_vum_20._Oktober_2013

Bei de Chamberwale vum 20. Oktober 2013 handelt et sech ëm virgezunne Wale fir
d'Chamber, dat lëtzebuergescht Parlament.

Si si fälleg ginn, wéi et den 11. Juli 2013 am Kader vun der Debatt an der
Chamber ëm d'Conclusioune vun der SREL-Enquêtekommissioun kloer gi war, datt
d'Regierung Juncker-Asselborn II keng Majoritéit méi hanner sech hat. No
Consultatioune mat de Parteipresidenten an dem Regierungschef Jean-Claude
Juncker huet de Groussherzog Henri den 19. Juli ugekënnegt, datt en d'Chamber de
7. Oktober 2013 opléise géif an et den 20. Oktober zu Neiwale kéim.

Zur Wiel sti 60 Mandater, déi sech op 4 Walbezierker verdeelen. Jee no der Zuel
vun de Walberechtegte gi pro Bezierk ënnerschiddlech vill Deputéiert gewielt: Am
Walbezierk Süde sinn et der 23, am Zentrum 21, am Norden der 9, an am Walbezierk
Osten der 7. All Partei däerf maximal sou vill Kandidaten opstellen, wéi
Mandater an deem jeeweilege Bezierk ze vergi sinn. Kandidaten däerfe sech nëmmen
an engem Walbezierk opstellen. D'Wieler kënnen entweder eng Parteilëscht wielen,
deemno all hir Stëmmen enger Partei ginn, oder eenzel Kandidate stëmmen, sief et
all vun enger Lëscht, sief et vun hirer méi (Panachéieren), andeems se hinnen
eng bis zwou Stëmme ginn (am Ganzen awer net méi, wéi d'Zuel vun den Deputéiert
am Walbezierk).

Et gëtt keng explizit Spärklausel (d. h. e minimale Prozentsaz, deen eng Partei
oder e Kandidat misst kréien, fir an d'Parlament ze kommen). Well d'Mandater
duerch den D'Hondt-Procedé vergi ginn, gëtt et, wéinst der ënnerschiddlecher
Zuel vu Sëtzer pro Bezierk, implizit Spärklausele vu ronn 4 % am Süden bis 12 %
am Osten.

Walberechtegt sinn all Lëtzebuerger iwwer 18 Joer. Et besteet eng allgemeng
Walflicht, ausser fir Walberechtegter iwwer 75 Joer an där, déi am Ausland
wunnen oder do den Dag vun der Wal berufflech ze dinn hunn, an déi als eenzeg
per Bréifwal stëmme kënnen. Et ass net erlaabt, engem Aneren eng Procuratioun ze
gi fir an engem senger Plaz ze wielen.

Déi heite Parteien hunn hir Lëschte mat am Ganze 540 Kandidaten fir
d'Chamberwalen agereecht gehat; d'Nummere vun de Lëschte goufen den 22. August
2013 vun der Presidentin vum Haaptwalbüro, Eliette Bauler, ausgeloust:

Kuerz no de Walen huet de Jean-Claude Juncker den Usproch erhuewen, datt d'CSV
als stäerkst Partei de Premierminister stelle sollt a sech e Koalitiousnpartner
siche kéint. Méindes, den 21. Oktober owes, hunn awer d'Parteicheffe vun de
potentielle Koalitiounspartner ugekënnegt, si wieren un enger Koalitioun mat der
CSV net interesséiert a géife Gespréicher féieren, fir eng Koalitioun tëscht
hinnen dräi ze maachen (déi, wéinst de Faarwen, déi d'Parteie symboliséieren,
Gambia-Koalitioun genannt gëtt). Sou eng Dräierkoalitioun hätt 32 Sëtz an der
Chamber an domat eng Majoritéit. Den 23. Oktober huet de Groussherzog Henri de
Georges Ravarani, President vum Verwaltungsgeriicht, zum Informateur ernannt.
Nodeem deen dem Grand-Duc Rapport gemaach hat, huet dësen de 25. Oktober de
Xavier Bettel zum Formateur vun enger neier Regierung chargéiert. Den 3.
Dezember hunn d'Parteikongresser vun DP, LSAP an Déi Gréng de Koalitiounsaccord
guttgeheescht, soudatt d'Regierung Bettel-Schneider de 4. Dezember 2013
vereedegt gouf.

Dës 60 Deputéiert goufen direkt gewielt, respektiv sinn no der Regierungsbildung
nogeréckelt:

**): Huet 3 Deeg no der Wal op säi Mandat verzicht, de Fernand Etgen ass
nogeréckelt.

****): Ass am September 2014 zréckgetrueden, fir President vun der Europäescher
Kommissioun ze ginn. De Laurent Zeimet ass a senger Plaz nogeréckelt.



https://lb.wikipedia.org/wiki/Chamber

Chamber ass déi lëtzebuergesch Bezeechnung fir d'Chambre des députés, dat
lëtzebuergescht Parlament. D'Gebai vun der Chamber steet um Krautmaart, nieft
dem groussherzogleche Palais an der Stad Lëtzebuerg.

De Grondstee fir d'Chambergebai (deemools Hôtel des États) um Krautmaart gouf de
27. Juli 1858 geluecht. Architekt war den Antoine Hartmann.

D'Roll vun der Chamber ass et, als Deel vun der legislativer Prozedur,
Gesetzespropositioune kënnen ze maachen, dës Propositiounen (an och
d'Gesetzesprojeten, déi vun der Regierung abruecht kënne ginn) ze diskutéieren,
an se dann unzehuelen oder ze refuséieren.

D'Funktiounsweis vun der Chamber gëtt bestëmmt duerch Dispositiounen, wéi s'an
der Lëtzebuerger Konstitutioun an am Walgesetz festgeluecht sinn, an duerch hir
eege Geschäftsuerdnung (Règlement intérieur). Déi Period vun engem Joer, bannent
där d'Chamber zesummekënnt, nennt een "Uerdentlech Sëtzung" (Session ordinaire).
Se fänkt den zweeten Dënschden am Oktober un. Normalerweis huet all Legislatur 5
Uerdentlech Sëtzungen. All Sëtzung gëtt duerch de Groussherzog (perséinlech,
oder a Vertriedung duerch de Premierminister) op- an zougemaach.

Dem Chamberpresident seng Roll ass et, d'Chamber no baussen hin ze
representéieren, an an de Sëtzungen, fir Uerdnung an d'Anhale vum Règlement ze
suergen, d'Riedenzäiten z'erdeelen, an d'Resultat vun Ofstëmmungen an
d'Decisioune vun der Chamber ze verkënnegen. Hie kann duerch Vizepresidenten
ersat ginn, oder, wa kee vun hinnen disponibel ass, duerch den eelsten
Deputéierten ("Doyen").

D'Chamber setzt sech zesummen aus 60 Deputéiert, déi a 4 Walbezierker gewielt
ginn.

No der virgezunnener Wal vum 20. Oktober 2013, bei där 9 Parteien ugetruede
sinn, sinn der schliisslech 6 am Parlament: ADR (3), CSV (23), déi lénk (2), DP
(13), LSAP (13), Déi Gréng (6). Gewielt goufen:

D'uerdentlech Sëtzung 2009/2010 huet sech sech aus deenen Deputéiert
zesummegesat, déi bei de Chamberwale vum 7. Juni 2009 direkt gewielt goufen,
respektiv nogeréckelt sinn als Ersatz fir déi, déi gewielt goufen, awer en Amt
als Minister ugeholl hunn.

Den 19. Juli 2013 huet de Groussherzog Henri ugekënnegt, nodeem et den 11. Juli
am Kader vun der Debatt ëm d'Konklusioune vun der SREL-Enquêtekommissioun kloer
gi war, datt d'Regierung Juncker-Asselborn II keng Majoritéit méi hanner sech
hat, datt en d'Chamber de 7. Oktober 2013 opléise géif an et den 20. Oktober zu
Neiwale kéim.

D'Chamberdeputéiert, déi bei de Wale vum 13. Juni 2004 an d'Chamber gewielt
goufen, sinn 2577-mol a Kommissiounssëtzungen zesummekomm, an 260-mol an
ëffentleche Sëtzungen. Et si 496 Projet-de-loië gestëmmt ginn, 38
Proposition-de-loien an 10 Verfassungsännerungen (vu 16 Projeten). 77 Debatte
goufe gefouert, et gouf 56 Heure-d'actualitéen an 3335 parlamentaresch Ufroen un
d'Regierung.

D'uerdentlech Sëtzung 2008-2009 huet sech zesummegesat aus 4 Deputéiert vun der
ADR, 24 vun der CSV, 7 vun Déi Gréng, 10 vun der DP, 14 vun der LSAP, an 1 ouni
Partei (Stand: Juni 2009):



https://lb.wikipedia.org/wiki/Assurance

Eng Assurance oder Versécherung ass eng Operatioun, déi um Prinzip vum
Iwwerhuele vun engem Risiko berout. Dofir gëtt e Geldbetrag, dat heescht eng
Prime, bezuelt, déi an en Dëppe fléisst. Aus dësem Dëppen, dat vun enger
Assurance-Gesellschaft oder engem Assurance-Organ verwalt gëtt, ginn déi
Verséchert bezuelt, wann de Risikofall antrëtt. Viraussetzung ass datt
d'Antriede vum Risikofall an de Betrag, dee fälleg gëtt, no
versécherungsmathemateschen a statistesche Methoden bestëmmt ka ginn.

Eng Versécherung baséiert op engem gedréckten Kontrakt, och Police genannt, dee
tëscht de zwou Parteien, dem Versécherten (Assuré) an dem Versécherer
(Assureur), ofgeschloss ass. Hien enthält d'Klausele mat de Konditiounen ënner
deenen eng Versécherung zur Auswierkung kënnt. Ënnerscheet gëtt:

D'Versécherung vu Saachen oder assurance de choses besteet doran, fir de Schued
ofzedecken, deen entsteet, wann en Objet geholl oder zerstéiert gëtt.
D'Assurance géint Déifstall (assurance-vol) an d'Féierversécherung
(assurance-incendie) sinn typesch Saachversécherungen.

Bei de Saachversécherungen heescht et oppassen, datt een net ënner- oder
iwwerverséchert ass. Am Fall vun enger Ënnerversécherung applizéiert
d'Gesellschaftt déi sougenannt proportionell Regel; dat bedeit, dat se net de
volle Wäert rembourséiert, mä nëmmen de Wäert deen am Verhältnes zur
versécherter Valeur steet. Bei enger Iwwerversécherung gëtt héchstens den
tatsächleche Wäert als Grondlag fir d'Berechnung vum Schued geholl, well et
verbueden ass, iwwer d'Versécherung vun enger Saach e Benefice ze maachen. Et
gëtt allerdéngs Ausnamen. Bei Tableauen z. B. kann ee vum Assureur de Wäert
agreéiere loossen. Am Schuedfall rembourséiert d'Assurance dann den agreéierte
Wäert.

Eng Haftplichtversécherung ënnerscheet sech vun enger Saachversëcherung
doduerch, datt se e Schued ofdeckt, deen op der Passivsäit vun der Bilanz zum
Virschäi kënnt an dee sech aus der gesetzlecher Obligatioun ergëtt, a
verschiddenen, am Gesetz festgeluechte Fäll ze haften (Artikelen 1382-1386 vum
Code civil). D'Autoshaftpflicht, d'Familljenhaftpflicht sinn hei typesch Fäll. E
Spezialfall ass allerdéngs eng Casco, souwäit se nieft der gewéinlecher
Haftbarkeet vum Proprietär vum Won och den eegene Schued um Gefier, fir dee keng
Drëttpersoun haftbar gemaach ka ginn, ofdeckt. D'Haftpflichten decken net
automatesch de volle Schued of. Limite kënne festgeluecht ginn oder Franchise
stipuléiert ginn (Eng Franchise ass eng ënnescht Grenz vum Schued, déi
iwwerschratt muss sinn, fir datt den Assureur de Schued bezilt).

Zu Lëtzebuerg gouf et vun de Joren nom Zweete Weltkrich un Usätz zur Entwécklung
vun enger internationaler Versécherungsaktivitéit. Wéi dunn d'Europäesch
Kommissioun Dispositioune geholl huet, fir den Déngschtleeschtungsverkéier an
Europa iwwer d'Grenzen ewech ze liberaliséieren, sinn déi nei Méiglechkeete vun
der Finanzplaz Lëtzebuerg och am Assurancesecteur konsequent ausgenotzt ginn.



https://lb.wikipedia.org/wiki/Architektur

Architektur bezeechent d'Baukonscht, also am wäiteste Sënn d'Ausernanersetzung
vum Mënsch mam gebaute Raum: d'Entwerfen, d'Gestalten an d'Konstruktioun vu
Bauwierker, dacks mam Wëlle klassesch oder nei esthetesch Konzepter ëmzesetzen,
oder sozial Komponenten oder Ëmweltaspekter an d'Fonctioun vum Bauwierk
z'integréieren.

Fréier gouf et dozou nach keng genee Trennlinn tëscht Kënschtler, Architekt an
Ingenieur, an d'Bezeechnung huet dacks méi vu regionale Preferenzen ofgehaangen.
Och e Kënschtler konnt viraals z. B. Brécken entwerfen, well den néidegen Niveau
vu strukturelle Berechnunge nach am Capacitéitsberäich vum Generalist lung.

D'Wuert Architektur ass zusummegesat aus dem griich. αρχη [arché] - "Ufank,
Ursprong, Grondlag, dat Éischt" an τεχνη [techné] - "Konscht, Handwierk", wat
wiertlech mat Éischtem Handwierk oder Éischt Konscht z'iwwersetze wier,
respektiv kënnt et vun αρχι- [archi-] - "Haapt-" an τέκτων [tékton] -
"Baumeeschter" oder "Zammermann", also Haaptbaumeeschter oder Chefhandwierker.

Dovun hiergeleet ass et och an d'Laténgescht agaangen, wou architectura fir
"Baukonscht" stoung.

Architektur war ëmmer d'Konscht vum Bauen, an dowéinst Deel vun de Beaux-arts.
Wat nieft dësem zentralen Deel soss nach genee dozougehéiert, dat huet sech am
Laf vun der Geschicht ëmmer erëm gewandelt, sou datt et eng Abberzuel
Ënnervariante vun der Definitioun vum Begrëff gëtt, déi ëm verschidden Aufgaben,
Contenuen a Bedeitungen zouschreiwen.

Sou hat z. B. am 20. Joerhonnert am Funktionalismus d'Gestaltung sech enk un der
zweckméisseger Raumbildung z'orientéieren, wärend an der Rennaissance
Architekten als Individuen ervirgetratt sinn, déi absëns am Barock nieft
ornamentale Formen och nach Molerei a Skulptur mat an d'Architekur agebonnen hu
fir e Gesamtkonschtwierk ze schafen.



https://lb.wikipedia.org/wiki/Ukrain

D'Ukrain (ukr. Україна) ass eng Republik an Osteuropa, déi tëscht Moldawien,
Rumänien, Ungarn, der Slowakei, Polen, Wäissrussland a Russland läit. Am Süde
gëtt se vum Schwaarze Mier begrenzt. D'Ukrain ass wat seng Fläch ugeet, no
Russland dat zweetgréisst Land vun Europa. D'Land ass zanter 1991, nom Kollaps
vun der Sowjetunioun, en onofhängege Staat.

D'Ukrain ass zanter der Onofhängegkeetserklärung vum 24. August 1991 eng
souverän, demokratesch Republik mat presidentiellem Regierungssystem.

Staatschef ass den op fënnef Joer direkt vum Vollek gewielte President. D'Mandat
däerf just eng Kéier verlängert ginn. D'Konstitutioun, déi uganks grad wéi déi a
Russland e relativ staarke President virgeschriwwen huet, gouf am Dezember 2004
am Kader vun den turbulente Presidentschaftswale geännert. D'exekutiv Vollmuecht
vum President ass zugonschte vu Parlament a Premier limitéiert ginn. D'Ännerung
ass zanter dem 1. Januar 2006 a Kraaft.

De Premierminister ass de Regierungschef a steet un der Spëtzt vum Ministerrot.
D'Parlament heescht Werchowna Rada ("ieweschte Rot") an huet eng Kummer an där
450 Deputéierte setzen. D'Parlament gëtt direkt vum Vollek gewielt, all Kéier op
véier Joer. D'Parlament wielt och d'Riichter vum ieweschte Geriichtshaff (Mandat
op fënnef Joer).

D'Evenementer ëm d'Presidentschaftswale vun 2004 huet der Welt eng Ukrain virun
A gefouert, déi es op der enger Säit net méi Wëlles war Gefuddels a
Manipulatioun bei demokratesche Walen z'akzeptéieren. Anerwäerts huet sech och e
Land gewisen dat matzen an enger nationaler Identitéitskris stécht a -wat
d'Zukunft vun der Republik ugeet- gesellschaftlech a politesch, no banne grad
wéi no baussen, déif zerspléckt ass.

Zu der Oranger Revolutioun koum et no der Verëffentlechung vun de Resultater vum
zweeten Tur (Ballottage) bei de Presidentschaftswale vum 21. November 2004.
Nodeem de pro-russesche Kandidat Wiktor Janukowytsch (Partei vun de Regiounen)
grad wéi schonn am éischten Tur als Gewënner proklaméiert gi war, sinn d'Leit zu
Dausenden -haaptsächlech zu Kiew- op d'Strooss gaangen an hu protestéiert.
D'Legitimitéit vun de Wale gouf net nëmmen net vun den Unhänger vum
Géigekandidat Wiktor Juschtschenko (Eis Ukrain) unerkannt, mä och am Weste
staark ugezweiwelt. An där Zäit ass et am Oste vum Land, wou majoritaire
russesch geschwat gëtt an de Janukowytsch seng meescht Wieler huet, zu
Géigendemonstratioune komm.

Den ieweschte Geriichtshaff vun der Ukrain huet dunn den 3. Dezember d'Resultat
vum zweeten Tur anulléiert, sou datt de 26. Dezember op en Neits gewielt huet
misse ginn. Déi Kéier konnt sech de Wiktor Juschtschenko mat 51,99 % vun de
Stëmmen duerchsetzen. Am Januar 2005 ass de Juschtschenko als neie President
vereedegt ginn an de 4. Februar 2005 ass déi nei, pro-westlech Regierung ënner
der radikal-liberaler Premierministesch Julija Tymoschenko bestätegt ginn.

Méi roueg sollt et dofir awer net ginn. D'Regierung gouf schonn nëmmen e puer
Méint drop (8. September 2005) nees vum President opgeléist. Premier vun der
Iwwergankszäit war de Wirtschaftspolitiker Jurij Jechanurow.

D'Parlamentswale vum August 2006 hunn d'politesch Situatioun alt erëm op d'Kopp
gehäit. De Janukowytsch, dee mat senger Partei vun de Regiounen kloer gewonnen
hat, gouf, nodeem näischt aus enger zweeter "Oranger Koalitioun" (Eis Ukrain,
Block Julija Tymoschenko, Sozialistesch Partei) ginn ass, neie Premierminister.

D'Rivalitéit tëscht de parteipoliteschen Extremer Juschtschenko a Janukowytsch
op den zentrale Muechtpositioune President a Premier ass schonn no kuerzer Zäit
eskaléiert an huet zu neie Staatskrise gefouert. Am Mäerz 2007 huet de President
d'Parlament opgeléist an Neiwalen ugekënnegt. No villem Gedeessems ëm
d'Neiwalen, am Kader vun deenen et och erëm zu grousse Manifestatiounen zu Kiew
koum, si sech d'Parteien dunn um Enn dach nach eens ginn: Dat neit Parlament
gouf den 30. September 2007 gewielt, d'Julija Tymoschenko gouf
Premierministesch.

Bei de Presidentschaftswale am Joer 2010 huet de Wiktor Janukowytsch de 7.
Februar beim zweeten Tour mat enger hauchdënner Majoritéit vun 48,95 % géint
d'Julija Tymoschenko mat 45,47 % gewonnen. Dem Janukowytsch seng Partei vun de
Regiounen huet dunn d'Regierungskoalitioun gesprengt, andeems se onofhängeg
Deputéiert op hir Säit gezunn hunn; neie Premierminister war dunn zanter dem 11.
März 2010 de Mykola Asarow. Bei de Parlamentswahlen den 28. Oktober 2012 krut
d'Partei vun de Regioune mat 30,0% vun de Stëmmen, blouf awer op d'Ënnerstëtzung
vun der Kommunistescher Partei a vun onofhängegen Deputéierten ugewisen.
Trotzdeem huet sech dëst inoffiziellt Bëndnis staark gewisen an dat vum
Juschtschenko agefouert Gesetz vun der Muechtbegrenzung vum Präsidenten gouf
zréckgeholl.

Am November 2013 koum et zu "Euromaidan" genannte Masseprotester, wéi de
Janukowytsch refuséiert hat dat jorelaang mat der Europäescher Unioun
ausgehandelt Assoziéirungsofkommes z'ënnerschreiwen. Aneschters wéi 2004 bei der
friddlecher Oranger Revolutioun koum et hei zu iwwer 80 Doudesaffer. Am Februar
2014 gouf eng Eenegung erreecht, duerch déi d'Verfassung vu viru September 2010
nees a Kraaft getratt ass, d'Tymoschenko aus dem Prisong koum an de President
Janukowytsch de facto ofgesat gouf. De 25. Mee 2014 soll et zu virgezunnene
Presidentschaftswahle kommen. D'Oppositioun vu bis ewell huet d'Land awer net
direkt an de Grëff kritt, a verschiddene Landesdeeler hu Bandite Leit
ongehënnert geplëmmt, op der Krim koum et zu Zesummestéiss tëscht Krimtataren an
ethnesche Russe bis datt d'Krim sech de facto Russland ugeschloss huet, an an
der Ostukrain kënnt et ëmmer nach zu Protester vun opbruechte Bierger.

D'Ukrain ass a 24 Oblaster (ukr. область/oblast, Distrikter, wiertlech:
Gebidder) ënnerdeelt. D'Autonom Republik Krim an d'Stied Kiew a Sewastopol hu
gesonnerte regionale Status.



https://lb.wikipedia.org/wiki/UEFA

D'Union des associations européennes de football, op Englesch Union of European
Football Associations (UEFA), ass d'Konfederatioun vun de nationale
Foussballfederatiounen an Europa. D'UEFA gruppéiert 53 national Federatiounen
(Stand 2007) an huet, nieft administrativen a representativen Aufgaben, fir
d'Entwécklung vum Foussball op europäeschem Plang ze suergen.

D'UEFA ass eng vun de gréissten a stäerkste kontinentale Konfederatioune vun der
FIFA. Bei der Weltmeeschterschaft 2006 an Däitschland ware 14 vun 32 Plaze fir
europäesch Equippe reservéiert. Vun de Finanzen hir ass se déi déi bei wäitem am
beschte gestallt ass a si huet an der Geschicht vum Weltfoussball zum dacksten
och d'Richtung am Sport virginn.

D'UEFA gouf de 15. Juni 1954 zu Basel an der Schwäiz op Initiativ vun de Verbänn
aus Frankräich, der Belsch an Italien gegrënnt. Bis 1959 hat se hire Sëtz zu
Paräis, duerno dunn zu Bern. Zanter 1995 ass de Verwaltungssëtz zu Nyon an der
Schwäiz.

D'UEFA ass eng nom schwäizer Code Civil registréiert Associatioun. Si ass op
politeschem a reliéise Plang neutral. Offiziell Sprooche sinn englesch,
franséisch an däitsch.

Zanter dem 26. Januar 2007 ass de Michel Platini President vun der UEFA.
Aktuelle Generaldirekter ass de Schwed Lars-Christer Olsson.

An der UEFA sinn 53 national Federatioune vertrueden. Allgemeng kann all
Federatioun Member ginn déi an engem vun der UNO unerkannten europäesche Staat
enregistréiert ass a Kompetitiounen organiséiert. Groussbritannien ass
beispillsweis mat véier Federatioune vertrueden (England, Schottland, Nordirland
a Wales).

Israel a Kasachstan waren uganks Member an der Asiatescher
Foussballkonfederatioun (AFC), Zypern hat de Choix tëscht de Konferderatioune
vun Europa, Asien an Afrika.

An der Lescht dobäi komm ass Montenegro (2007, nodeem et de gemeinsame Staat mat
Serbien net méi gëtt). D'Federatioun vu Gibraltar, eng vun den eelste
Foussballfederatiounen iwwerhaapt, ass bis ewell nëmme provisoresche Member.

Nieft de Qualifikatioune fir d'Foussballweltmeeschterschaft vun de Fraen a
Männer sinn dat:



https://lb.wikipedia.org/wiki/St%C3%A4r

De folgenden Artikel beschreift Stären am Universum. Aner Bedeitunge vum Wuert
fënnt een ënner Stär (Homonymie).

Ënner engem Stär versteet een en Himmelskierper dee vu sech aus liicht, aus
Plasma besteet, an deem seng Stralungsenergie duerch Kärfusioun bannen am Stär
entsteet. Awer och déi kompakt Endstadie vun der Stärenentwécklung, wéi
Neutronestären a wäiss Zwergen, ginn zu de Stäre gezielt, och wa se nëmmen
duerch hir Reschtwäermt Stralung ofginn.

Fréier gouf de Begrëff Fixstär fir d'Ofgrenzung géintiwwer Wandelstäre
gebraucht. Awer och d'Fixstäre bewege sech, wann och nëmme ganz lues, miessbar
um Himmel. Sou wäerten an e puer dausend Joer déi haiteg Stärebiller net méi
z'erkenne sinn.

Um ganzen Himmel sinn ongeféier 6.000 Stäre mat bloussem A z'erkennen. Den
Ubleck vun deenen anscheinend strukturlose Punkten um Himmel ka liicht doriwwer
ewech täuschen, datt d'Stären net nëmmen duerch hir Distanz, mä och duerch déi
immens Variatiounsbreete vun hiren Temperaturen, Liichtkraaft, Massendicht,
Volumen a Prozesszäiten, Wäerter iwwerspanen, déi een duerchaus als astronomesch
bezeechne kann. Sou kéint een déi baussenzeg Schichte vu roude Risestären no de
Critèrë vun der ierdescher Technik als Vakuum bezeechnen, wougéint dat
Bannenzegt vun Neutronestäre sou dicht ass, datt en Téiläffel dovu sou vill wéi
e ganze Bierg weie géif. Genee sou ginn déi bedeelegt Temperature vun e puer
dausend bis zu e puer Milliarde Kelvin. Nieft deenen extrem ënnerschiddlechen
Erschéngungsforme vu Stäre gëtt et awer och dacks en zimlech grousse Räichtum u
bannenzege Strukturen. Dësen Artikel kann dowéinst och nëmmen e graffen
Iwwerbléck ginn an op Artikele weisen, déi méi wäit féieren.

D'Stären hunn an alle Kulturen eng wichteg Roll gespillt an déi mënschlech
Imaginatioun ugereegt. Si goufen reliéis interpretéiert a fir Bestëmmung vum
Kalenner a méi spéit och fir d'Orientéierung an d'Navigatioun benotzt. Déi an
eisem Kulturkrees bekannte Stärebiller kommen zum Deel vun den Babylonier an aus
dem griicheschen Antiquitéit. Déi zwielef Stärebiller vum Déierekrees bilden
d'Basis vun der Astrologie. Mä wéinst der Prezessioun sinn déi sichtbar
Stärebiller haut par Rapport zu den astrologeschen Déierekreeszeechen ëm
ongeféier een Zeeche verréckelt. Vill vun den haut bekannten Nimm wéi Algol,
Deneb oder Regulus kommen aus dem Arabeschen oder dem Laténgeschen.

Ongeféier zanter 1600 huet d'Astronomie d'Stärebiller dozou benotzt fir den
Objeten an deene jeeweilegen Himmelsregiounen en Numm ze ginn. Ee bis haut nach
wäit verbreete System fir d'Benennung vun den hellste Stäre vun engem Stärebild
geet op d'Stärekaarte vum däitschen Astronom Johannes Bayer zréck.
D'Bayer-Bezeechnung vun engem Stär besteet aus engem griichesche Buschtaf virum
Genitiv vum laténgeschen Numm vum Stärebild, an deem de Stär läit; sou ass also
γ Lyrae den drëtthellste Stär am Stärebild Lyra. En ähnleche System gouf vum
briteschen Astronom John Flamsteed agefouert: D'Flamsteed-Bezeechnung vun engem
Stär besteet aus vir enger fortlafender Zuel an duerno erëm dem Genitiv vum
latengeschen Numm vum Stärebild, wéi zum Beispill 13 Lyrae.
D'Flamsteed-Bezeechnung gëtt dacks da gewielt, wann et fir e Stär keng
Bayer-Bezeechnung gëtt. Déi meescht Stäre ginn awer nëmmen duerch hir Nummer an
engem Stärekatalog identifizéiert.

Et gëtt eng Rei vu Firmen a souguer Observatoiren déi hire Clienten géint eng
entspriechend Bezuelung ubidden fir e Stär no hinnen ze benennen. Dës Nimm ginn
allerdéngs nëmme vun deene betreffende Firmen an hire Clienten unerkannt.
D'International Astronomesch Unioun, déi offiziell fir Benennung vun de Stären
zoustänneg ass, huet sech ganz däitlech vun dëser Praxis distanzéiert.

De Stär deen eis am noosten ass ass d'Sonn. Den nächste Fixstär am klassesche
Sënn ass Proxima Centauri ongeféier 4,24 Liichtjoer vun eis. All Stären déi ee
kann mat bloussem A erkennen kann gehéieren zu eiser Galaxis. Si schénge sech
ronderëm e Band um Himmel ze konzentréieren: d'Mëllechstrooss, déi de Plang vun
eiser Galaxis markéiert.

D'Stäre sinn duerch hir enorm Distanz a Wierklechkeet däitlech méi kleng wéi déi
Punkten déi mer gesinn. Souguer an deem beschten Teleskop erschénge se nëmmen
als Punkten. D'Flackere vun de Stären, dat een heiansdo gesi kann, berout nëmmen
op Turbulenzen an der Atmosphär vun der Äerd.

D'Astronomie huet an de leschten honnert Joer ëmmer méi dacks op Methode vun der
Physik zréckgegraff. Sou berout e groussen Deel vun eisem Wëssen iwwer d'Stären
op theoretesche Stäremodellen, deenen hir Qualitéit un der Iwwereestemmung mat
den astronomeschen Beobachtungen gemooss gëtt. Emgekéiert ass d'Erfuerschung vun
de Stären duerch déi enorm Zuel vu Phenomener an duerch d'Spanwäit vun de
bedeelegte Parameter och fir déi physikalesch Grondlagefuerschung vu grousser
Bedeitung.

Bal all d'Stäre sinn a Galaxien. Galaxië bestinn aus e puer Millioune bis zu
Honnerte vu Milliarde vu Stären a si sinn hirersäits a Galaxiëkéip gruppéiert.
No Schätzunge vun Astronome gëtt et am ganze siichtbaren Universum ongeféier 100
Milliarde Galaxië mat ongeféier 70 Trilliarde (7 × 1022) Stären. Wéinst der
Gravitatioun ëmkreesen d'Stären den Zentrum vun hirer Galaxis mat Vitessë vun e
puer Dose km/s a brauchen typescherweis fir en Ëmlaf e puer honnertdausend Joer.
Méi no zum Zentrum gëtt et allerdéngs däitlech méi kuerz Ëmlafzäiten. D'Stäre si
bannent enger Galaxis net ganz gläichméisseg verdeelt, mä si bilden deelweis
oppe Stärekéip wéi zum Beispill d'Pléiaden, op Däitsch och "Siebengestirn"
genannt, oder Kugelstärekéip, déi am Halo vu Galaxië sinn. Do derbäi sti se am
galakteschen Zentrum däitlech méi no beienee wéi an de Randberäicher.

Stäre loosse sech mat wéinege Zoustandsgréissten bal vollstänneg
charakteriséieren. Déi wichtegst nennt een fundamental Parameter. Dozou zielen

D'Uewerflächentemperatur, d'Schwéieraccelleratioun an d'Heefegkeet vun de
chemeschen Elementer op der Stäreuewerfläch loosse sech aus dem Stärespektrum
ermëttelen. Ass d'Distanz vun engem Stär bekannt, beispillsweis duerch
d'Miessung vun senger Parallax, sou kann een d'Liichtkraaft iwwer d'visuell
Magnitude berechnen, déi duerch Fotometrie gemooss gëtt. Aus dësen
Informatiounen kënne schliislech de Radius an d'Mass vum Stär bestëmmt ginn.
D'Rotatiounsvitesse v um Equator kann net direkt berechent ginn, mä nëmmen
d'projizéiert Komponente v ⋅ sin ⁡ i {\displaystyle v\cdot \sin i} mat der
Inklinatioun i, déi d'Orientéierung vun der Rotatiounsachs beschreift.

Bal all Stäre loosse sech eendeiteg an eng Spektralklass an an eng
Liichtkraftklass andeelen. Si falen bannenzeg vum Hertzsprung-Russell-Diagramm
(HRD) oder dem Faarwen-Hellegkeets-Diagramm a relativ kleng Beräicher, wou déi
wichtegst d'Haaptrei ass. D'Taatsaach, datt sech bal all Stäre sou einfach
andeele loossen, bedeit, datt d'Ausgesi vun de Stäre vun nëmme relativ wéinege
physikalesche Prinzipie bestëmmt gëtt.

Am Verlaf vu senger Entwécklung beweegt sech de Stär am
Hertzsprung-Russell-Diagramm. D'Bunn vun engem Stär an dësem Diagramm ass
haaptsächlech duerch eng eenzeg Gréisst festgeluecht, nämlech seng Ufanksmass.
Dobäi bleiwen d'Stären déi meescht Zäit op der Haaptrei, an entwéckele sech am
Spéitstadium zu Rout Risen an enden deelweis als Wäiss Zwergen. Dës Stadie ginn
am Artikel iwwer d'Stärenentwécklung méi no beschriwwen.

Der Wertebereich einiger Zustandsgrößen überdeckt viele Größenordnungen.
D'Uewerflächentemperaturen vun den Haaptreiestären reeche vun ongeféier 2200 K
bis 45.000 K, hir Masse vun 0,07 bis 120 Sonnemassen an hir Radien vun 0,1 bis
25 Sonneradien. Rout Rise sinn däitlech méi kaal a kënne sou grouss ginn, datt
déi komplett Äerdbunn an hir Plaz hätt, bei VY Canis Majoris souguer déi vum
Saturn. Wäiss Zwerge hunn Temperaturen bis zu 100.000 K, sinn awer nëmme sou
kleng wéi eis Äerd, obwuel hir Mass mat der Sonnemass ze vergläichen ass. D'Mass
vun Haaptreiestäre kann duerch d'Mass-Liichtkraaft-Relatioun ofgeschat ginn.

D'Eegebewegung vun engem Stär schliesslech ass de Vitessvektor a Bezuch op
d'Position vun der Sonn. Typesch Eegebewegungen leien tëscht 10 an 100 Kilometer
pro Sekonn. Dat ass meeschtens och eng Eegenschaft vun der Stärenëmgéigend,
d. h. Stäre si meeschtens a Rou an hirer eegener Ëmgéigend. Dat kënnt dohier,
datt Stären a Gruppen aus grousse Gaswolleken entstinn. Duerch zoufälleg
Prozesser, wéi beispillsweis Stärerendez-vousen an dichte Kugelstärekéip oder
méiglech Supernova-Explosiounen an hirer Ëmgéigend, kënne Stären
iwwerduerchschnëttlech Eegevitesse kréien (sougenannt runaway stars oder
Hyperschnellleefer). Déi jeeweileg Vitess geet awer ni iwwer Wäerter vu wéinegen
honnert Kilometer pro Sekonn eraus. Déi éischt Entdeckung vu Stären déi duerch
hir Eegebewegung d'Mëllechstroos verlooss haten, goufen an de leschte Jore
gemaach. Momentan sinn eelef vun dëse Stäre bekannt, déi gréisstendeels no
Begéignunge mat dem Schwaarze Lach am galakteschen Zentrum, hiren Impuls kritt
haten.



https://lb.wikipedia.org/wiki/Spuerkeess

D'Spuerkeess, op Franséisch och Banque et Caisse d'Épargne de l'État genannt
(kuerz BCEE), ass eng staatlech Bank a Spuerkeess zu Lëtzebuerg.
Generaldirektesch ass zanter dem 1. Juni 2016 d'Françoise Thoma.

Se gouf duerch e Gesetz vum 21. Februar 1856 duerch de Groussherzog Wëllem III.
als Caisse d'Epargne de l'Etat du Grand-Duché de Luxembourg gegrënnt.

Éier den Institut monétaire luxembourgeois gegrënnt gouf, huet d'Spuerkeess
Billjeeën a Lëtzebuerger Frang erausginn. Si haten zu Lëtzebuerg Cours nieft
deene vun der Banque Nationale de Belgique an deene vun der Interbank, déi och
en Emissiounsrecht hat.

Den Haaptsëtz ass am Spuerkeessgebai an der Stad Lëtzebuerg op der Metzer Plaz.
Architekt vum markante Gebai war de Jean-Pierre Koenig. An der ënnerierdescher
Verbindung vun 2 vun hiren Haaptgebaier ass zanter ufanks den 1990er Joren
d'Galerie Am Tunnel amenagéiert. Uechter d'Land huet d'Spuerkeess 72 Agencen.

2015 hu 1.783 Leit bei der Spuerkeess geschafft an den Nettogewënn louch bei
229,8 Mio. Euro.

Déi international Ratingsagencen Standard & Poors a Moody's bewäerten
d'Spuerkeess, well hiren eenzegen Aktionär de Lëtzebuerger Staat ass an wéinst
hire gudde Resultater, mat AA+/A-1+ respektiv AAA/P-1, deem beschte Rating op
der Finanzplaz Lëtzebuerg. 2011 ass d Spuerkeess op déi 7. Plaz vum "World's 50
Safest Banks 2012" vum Magazin Global Finance genannt ginn.

Si ass ë. a. u grousse Gesellschafte wéi z. B. der Luxair an der Cargolux
bedeelegt.



https://lb.wikipedia.org/wiki/Republik_China_(Taiwan)

Taiwan ass eng chinesesch Insel nërdlech vun de Philippinen. Mat enger Handvoll
weider Inselcher bilt Taiwan en de facto Staat am Südoste vun Asien: d'Republik
China.

D'Insel Taiwan ass vun ongeféier 4000 v. Chr. bis un den Ufank vum 17.
Joerhonnert bal nëmme vun enger austronesescher Urbevëlkerung bewunnt. 1583 hunn
d'Portugisen d'Insel als éischt Europäer erreecht a se "Ilha Formosa" (Schéin
Insel) genannt. Nieft hollänneschen a spueneschen Néierloossunge waren et duerno
awer virun allem e puer Immigratiounswelle vu chinesesche Siidler vum Festland
déi d'Majoritéit vun der Bevëlkerung gestallt hunn.

1683 huet d'Qing-Dynastie d'Insel offiziell fir China annektéiert. 1895 sinn
d'Japaner agefall an hunn Tawain fir fofzeg Joer als japanesch Kolonie gehalen.
Nom Enn vum Pazifikkrich 1945 ass d'Insel nees u China gaangen.

No der kommunistescher Muechtergräifung 1949 zu Peking hunn den Chiang Kai-shek
an 1,5 Millioune vu senge Leit sech op d'Insel Taiwan zréckgezunn. Sou huet
d'Provënz Taiwan an e puer kleng Inselcher bis ganz haart virun der Küst vum
Kontinent d'Republik China mat Regierungssëtz zu Taipeh gegrënnt, an Oppositioun
zur Volleksrepublik China um Kontinent. D'Staatspartei Kuomintang huet d'Insel
dunn iwwer véier Joerzéngten autoritär regéiert. Eréischt 1987 huet se
d'Krichsrecht opgehuewen an eng éischt Oppositiounspartei zougelooss.

De vëlkerrechtleche Statut vun der Republik China op Taiwan ass dowéinst bis
haut ëmstridden. Et gëtt u sech nëmmen EE China. Taiwan a seng Inselcher (déi
zum Deel eigentlech enger anerer Provënz vu China gehéieren!) bilden de facto e
Staat, 't koum awer ni esou wäit, datt "Taiwan" sech fir onofhängesch erkläert
hätt. An der Praxis hu mer deemno EE China an ZWOU Regierungen (Peking an
Taipeh), déi politesch net mateneen d'accord kënne sinn. D'Republik China op
Taiwan ass iwwregens 1971 aus der UNO erausgeflunn, wéi dat kommunistescht
China, no senger Unerkennung duerch d'USA, an d'UNO (inklusiv Sécherheetsrot)
opgeholl gouf - et kann ebe just ee China an der UNO sinn.



https://lb.wikipedia.org/wiki/Marcel_Noppeney

De Marcel Noppeney, gebuer de 24. Abrëll 1877 zu Lëtzebuerg, do gestuerwen de 5.
Abrëll 1966, war e lëtzebuergesche Schrëftsteller an Editeur.

De Marcel Noppeney – säi Papp, den Edouard Noppeney, war Notaire zu Déifferdeng
– ass zu Lëtzebuerg fir d'éischt an de Kolléisch gaangen, duerno war hien am
Lycée zu Iechternach an zu Dikrech. Hien huet duerno op der Faculté de droit zu
Paräis Droit studéiert. Vun 1903 u war hien ofwiesselnd zu Paräis an zu
Lëtzebuerg. Hien huet d'Leedung vun der Indépendance luxembourgeoise iwwerholl,
eng Zeitung, déi nëmmen op Franséisch geschriwwe war. Hien huet sech ëmmer méi
fir franséisch Literatur a Kulturgeschicht interesséiert. Hie war, nieft dem
Frantz Clément an dem Eugène Forman, Matgrënner vun der Literaturzäitschrëft
Floréal.

Am Éischte Weltkrich huet de Marcel Noppeney e Comité gegrënnt, dee franséisch a
belsch Krichsaffer ënnerstëtzt huet. Bal 400 Zaldoten, déi der
Krichsgefaangeschaft entkomm waren, sinn zu Lëtzebuerg verstoppt ginn. De Marcel
Noppeney huet hinne falsch Pabeiere verschaaft an d'Madame Mayrisch huet si bei
der ARBED beschäftegt. De 7. Juni 1915 gouf hie vun der Feldgendarmerie verhaft.
Hie gouf an dräi Prozesser zum Doud veruerteelt. D'Groussherzogin Marie-Adelheid
ass fir hie beim däitsche Keeser intervenéiert, sou datt hien net higeriicht
gouf, awer fir liewenslänglech an de Prisong vun Dietz-an-der-Lahn koum. Den 21.
November 1918 gouf hie befreit.

Nom Krich huet den Noppeney sech fir eng wirtschaftlech Verbindung mat
Frankräich agesat. Hie gouf fir de Vëlkerbond Juge arbitre délégué des tribunaux
arbitraux mixtes. Hien huet 600 Uerteeler gefält, déi alleguer vum Plenum vun
der Jurisdiktioun bestätegt goufen. 1934 war hie Matgrënner vun der SELF an 1935
vum Victor-Hugo-Comité. 1935 huet hien d'Schlass vu Boufer kaaft.

Wéi den Zweete Weltkrich ausgebrach ass, weigert de Marcel Noppeney sech, an
d'Ausland ze flüchten. De 17. Mee 1940 gouf hie verhaft. Hie war zwéi Méint am
Prisong. Hien huet sech weider den Instruktioune vun de Preise widdersat, wéi
"heil Hitler" soen, Geld sammele fir däitsch Wierker, de Virnumm germaniséieren
etc. De 27. Mäerz 1941 gouf hie leschten Enns verhaft a säi ganzt Verméige gouf
beschlagnaamt. No zwéi Méint am Prisong gouf hien an d'KZ Dachau bruecht.
Lëtzebuergesch an och däitsch Frënn hu verhënnert, datt hie gestuerwen ass.



https://lb.wikipedia.org/wiki/Lille

Lille (hollännesch Rijsel) ass eng Stad am Norde vu Frankräich. Si ass
d'Prefecture vum Departement Nord an der Regioun Hauts-de-France.
Buergermeeschtesch ass zënter 2001 d'sozialistesch Politikerin Martine Aubry.

D'Gemeng Lille huet ronn 231.000 Awunner. D'Agglomeratioun, mat den Nopeschstied
Roubaix an Tourcoing an der 1970 gegrënnter Banlieue Villeneuve-d'Ascq huet méi
wéi 1,1 Milliounen (1999) Awunner.

Den Numm Lille kënnt dohier, well d'Stad op enger Insel louch, Lille = L'Île;
och den hollänneschen Numm Rijsel = Ter ijsel (zu der Insel) dréckt dat aus.

1214 war zu Bouvines, direkt baussent Lille, déi decisiv Schluecht tëscht de
Staufer an de Kapetinger op där enger an de Welfen op där anerer Säit, déi
zugonschte vum franséische Kinnek Philippe II. vu Frankräich ausgoung. Vun
ufanks un huet Lille zu der Grofschaft Flandern gehéiert, war awer ëmmer
franséischsproocheg. 1304 koum Flandern ënner direkt franséisch Administratioun,
ass 1384 awer ness un d'Haus Bourgogne gefall, dat Lille, nieft Bréissel an
Dijon zu enger vu sengen dräi Residenzstied gemaach huet.

1477 gouf d'Bourgogne habsburgesch, a Lille gouf domat 1555 Deel vun de
Spueneschen Nidderlanden. Den 28. August 1667 huet de Louis XIV. Lille belagert,
dat de 25. September kapituléiert huet. Hien huet d'Festung vun der Stad duerch
de Vauban ausbauen a verstäerke gelooss.

De Vauban huet och eng fënnefeckeg Zitadell baue gelooss, déi zu enger vun de
stäerkste vun Europa gezielt huet. Nei Quartierën, Saint-André a Madeleine, sinn
entstanen. Am Spueneschen Ierffollegkrich ass d'Festung Lille vun der Allianz
géint Frankräich ageholl ginn, Frankräich huet awer däerfen, wéi am Fridde vun
Utrecht 1713 festgeleucht, Lille behalen.

Wéi an der Franséischer Revolutioun d'Departementer geschaaft goufen, gouf Lille
d'Préfecture vum Nord. An der Industrieller Revolutioun ass, wéinst dem
Opschwonk vun der Duch- an Textilindustrie, an och dem Ofbau vun der Kuel,
d'Stad rasant gewuess. 1858 goufen d'Uertschafte Fives, Wazemmes, Moulins an
Esquermes fusionéiert, sou datt Lille 1872 158.000 Awunner hat.

Am Éischte Weltkrich war Lille vum Oktober 1914 bis Oktober 1918 däitsch besat a
gouf, wéinst der Front, déi nobäi war, zum Deel zerstéiert. Am Zweete Weltkrich
gouf Lille, mam ganzen Departement Nord, net der franséischer, mä der belscher
Besatzungsverwaltung vun der Wehrmacht ënnerstallt. Lille gouf den 3. September
1944 duerch déi Alliéiert befreit.

Lille war 2004, zesumme mat Genua, Europäesch Kulturhaaptstad. Zanter 1976 gëtt
et den Orchestre national de Lille.

Lille ass eng wichteg Kräizung am europäeschen TGVs-Reseau: et läit op der Linn
vum Eurostar op London an dem Thalys op Amsterdam a Köln.



https://lb.wikipedia.org/wiki/Jimmy_Wales

Den Jimmy Donal "Jimbo" Wales, gebuer de 7. August 1966 zu Huntsville, Alabama,
ass en US-amerikanesche Geschäftsmann a Wiki-Pionéier.

No sengem Studium op der Universitéit vun Auburn an der Universitéit vun Alabama
gouf de Wales Derivaten-Trader op der Bourse vu Chicago, wou en souvill Sue
gescheffelt huet datt e fir de Rescht vu sengem Liewen ausgesuergt huet.

1996 huet e säi Beruff un den Nol gehaangen an e Sichportal mam Numm Bomis
gegrënnt, iwwer dat en ë. a. erotesch a pornographesch Biller verkaaft huet. De
Wales ass hautdesdaags zwar net méi Direkter vu Bomis, mä ëmmer nach den
Haaptaktionär an och en Employé vun där Firma.

Am Mäerz 2000 huet en den oppenen Enzyklopedie-Projet Nupedia gegrënnt an de
Larry Sanger als Chefredakter agestallt. D'Nupedia ass awer dee kooperative
Modell fir Artikelen ze schreiwen nach vill ze restriktiv ugaangen, sou datt dat
Ganzt kee grousse Succès gouf an d'Internetsäit schlussendlech zougemaach gouf.

Sou koum et dann datt de 15. Januar 2001 de Wales, de Sanger an nach e puer
anerer zesummen en neien Ulaf geholl hu fir eng fräi wiki-baséiert Enzyklopedie
online ze bréngen: d'Wikipedia. Den 20. Juni 2003 huet de Wales dee ganze Projet
der frësch gegrënntener Fondatioun Wikimedia ënnerstallt, an där hirem
Direktiounskomitee de Wales selwer mat nach zwee anere Bomis-Mataarbechter
d'Majoritéit huet, géint zwee vun der Wikipedia-Communautéit fräi gewielte
Komiteesmemberen.

2004 huet de Wales dunn déi profitorientéiert Firma Wikia an d'Liewe geruff, déi
de Webhosting-Déngscht Wikicities bedreift.

Fir d'Wikimedia z'ënnerstëtze reest de Wales dacks duerch d'Welt fir Konferenzen
ze halen an op Wiki-Evenementer dobäi ze sinn (z. B. "Wikimeets" a "Wikimania").
Dacks gëtt en och als Gaaschtriedner engagéiert. Sou ass hien den 20. Juni 2013
vun 10:30 bis 11:15 als Riedner op der 'ICT Spring Europe 2013' an der Luxexpo
um Kierchbierg.



https://lb.wikipedia.org/wiki/Jang_de_Blannen

De Jang de Blannen oder Jean/Johann vu Lëtzebuerg, gebuer den 10. August 1296 um
Bock, a gestuerwen de 26. August 1346 an der Schluecht bei Crécy-en-Ponthieu,
war Grof vu Lëtzebuerg, vu Chiny, a Kinnek vu Béimen. Den 20. Oktober 1340 huet
hien zu Lëtzebuerg d'Schueberfouer agefouert, déi Zäit e grousse Maart, deen
aacht Deeg gedauert huet.

De Jang war de Jong vum däitsche Keeser Heinrich VII. a war virun allem als
Turnéierheld bekannt. Am Joer 1308 krut de Jang vu sengem Papp d'Grofschaft
Lëtzebuerg. Well eng béimesch Adelspartei beim Heinrich VII. géint den deemolege
béimesche Kinnek Heinrich vu Kärnten intervenéiert ass, huet de Jang den 31.
August 1310 um Reichstag vu Speyer vu sengem Papp och nach d'Kinnekräich Béimen
kritt, an ass den Dag drop am Doum vu Speyer vum Péiter vun Uespelt mat der
Prinzessin Elisabeth vu Béimen bestuet ginn. D'Elisabeth war eng Schwëster vum
Wenzel III., dem leschte männlechen Nokomme vum ale béimeschen Herrscherhaus vun
de Přemysliden. De Jang war do grad véierzéng Joer al an d'Elisabeth hat der
knapps uechtzéng.

Nach am selwechte Joer mécht sech déi jonk Koppel mat Truppen op de Wee, fir den
Heinrich vu Kärnten definitiv aus Béimen ze verjoen. Dat war am Ufank awer guer
net sou einfach, well weder d'Eruewerung vun der räicher béimescher Stad
Kuttenberg (Kutná Hora), nach déi vu Kolín geléngt, zweemol kann den Heinrich vu
Kärnten sech nach widdersetzen. Wéi de Jang zu Prag ukoum, wou hien de 7.
Februar 1311 vum Äerzbëschof vu Mainz, dem Péiter vun Uespelt am Hradschin
gekréint gouf, hat hien nach glat a guer keng Eruewerung opweises. Dat war
natierlech net grad dee beschten Optakt fir den neie Kinnek. A senge
Walkapitularien huet de Jang dem béimeschen Adel missen zougestoen, datt Ämter
just mat Leit aus Béimen a Mähren besat däerfte ginn. Dëst huet d'Muecht vum
béimeschen Adel gestäerkt an och en éischt béimescht Nationalgefill
ervirbruecht. Mä fir de Jang huet d'béimesch Kroun och bedeit, datt hien Usprëch
op den Troun vu Polen an op dee vun Ungarn hat, grad wéi déi lescht zwee
Přemysliden.

1313 war fir de Jang de Blannen een Onglécksjoer. Säi Papp Heinrich VII. ass
matzen a sengem Feldzuch an Italien, wou hie Restauratiounspolitik bedreiwe
wollt, u Malaria gestuerwen. Dräi Joer no der Kannerhochzäit zu Speyer wier et
bal eriwwer gewiescht mam Lëtzebuerger Herrscherhaus, well de Jang hat knapps 17
Joer a war Papp vun nëmmen enger Duechter. Hie wollt dunn als Nofolger vu sengem
Papp op den däitschen Troun, mä doraus ass och näischt ginn. Déi däitsch
Kurfürsten hunn 1314 de Ludwig vu Bayern gewielt.

De béimeschen Héichadel huet schliisslech ëmmer méi Muecht gefuerdert. Wéi de
Jang op Drock vu senger Fra hin, haart mat der Oppositioun ëmgaangen ass (hien
huet de Spriecher vum Adel, den Heinrich vu Lipá, an de Prisong gesat), ass et
zum Biergerkrich komm, deen de Jang bal de béimeschen Troun kascht hätt. 1317
hat den Héichadel nämlech net nëmme mat stännegem Krich gedreet, mä och mat der
Wiel vun engem Habsburger. Duerch de Fridde vun Domažlice 1318 ass de
Biergerkrich endlech op en Enn gaangen: de Jang huet den Héichadel méi staark un
der Muecht bedeelegt, de Péiter vun Uespelt zum Generalkapitän iwwer Béimen
ernannt an d'Land verlooss. Dem Jang säi Bestietnes huet déi ganz Konflikter
allerdéngs net iwwerstanen, d'Elisabeth lieft schlussendlech getrennt vun him a
komplett eleng, bis zu hirem Doud 1330.

Vun 1318 u war de Jang praktesch guer net méi a Béimen ze gesinn, sou datt seng
Muecht sech ni méi richteg entfaalt huet. Hien huet vill léiwer op der
europäescher Bühn gespillt, militäresch grad sou wéi diplomatesch, an, an där
Zäit net z'ënnerschätzen, duerch realpolitesch geschéckt arrangéiert Hochzäiten.

Zanter 1323 hat de Jang de Blanne probéiert, säin Usproch op d'polnesch Kroun
duerchzesetzen. Sou huet hien z. B. an de Konflikt tëscht dem Däitschen Uerden
an dem polnesche Kinnek Wladyslaw un der Säit vum Uerden agegraff. An dee
Kontext muss och dem Jang säi Kräizzuch a Litauen gestallt ginn. De Jang hat der
Kierch effektiv e Kräizzuch versprach. Allerdéngs weder an d'Hellegt Land nach a
Spuenien mä a Litauen sollt dësen hie féieren, zesumme mam Däitschen Uerden. Ee
Kräizzuch hat schonn e besonnesche Wäert an där Zäit. Dat war en Zuch géint
d'Heeden, bei deem sech all d'Natioune getraff hunn - ausser de Polen, déi, wéi
gesot, dem Däitschen Uerde géintiwwer feindlech agestallt waren. Dat koum dem
Jang natierlech ganz geleeën. Hien huet dem Ritteruerde seng polnesch
Kinneksuspréch verléint a wollt dofir d'Confirmatioun fir seng Uspréch.

Gewëssen Erfolleger hat de Jang och a Schlesien, wou tëscht 1327 an 1335 e puer
Herzogen dem Jang d'Trei geschwuer hunn.

1327 goung am Westen d'Haus vun de Kapetinger op en Enn, déi stabilst a
mächtegst Famill vun där Zäit. De Philipp VI. aus dem Haus Valois koum op den
Troun, an dës Entscheedung sollt nach Folgen hunn, si huet nämlech zum
Honnertjärege Krich tëscht Frankräich an England gefouert.

1330 si sech de Jang de Blannen an de Keeser Ludwig fir d'éischt perséinlech
begéint. De Ludwig war mëttlerweil exkommunizéiert an hat dowéinst d'Iddi vun
engem Feldzuch a Richtung Roum. De Jang, am Géigesaz zum Ludwig, war an de
leschte Joren zu grousse Lännereie komm, an huet sech ëmmer tëscht Keeser a
Poopst zréckgehalen. Hie war quasi den Arbiter a Friddensriichter vun Europa
ginn. Hien ass am Ludwig senger Plaz an Däitschland bliwwe bis dësen, ouni
Erfolleg, aus Italien zréckkoum. An der Tëschenzäit hat de Jang sech en neit Zil
an de Kapp gesat: Ueweritalien.

De Jang huet sech also op de Wee vun Innsbruck op Trient gemaach, ëmmer ënner
den Ae vum mësstrauesche Keeser. Als Grond fir seng Rees hat hien uginn, d'Graf
vu sengen Elteren ze besichen. Mä kuerz drop koume Leit vu Brescia bei hien, an
hunn hien ëm Hëllef gefrot, fir si virum Mastino della Scala vu Verona ze
beschützen. Et ass wuel d'Ironie vun der Geschicht datt grad déi Stad, déi sech
sengem Papp op Doud an der Däiwel widdersat hat, elo dem Jong d'Dire grouss
opmécht. Den Della Scala gouf geschloen a bannend dräi Méint hu sech all wichteg
Stied vun der Lombardei ënner dem Jang seng Schutzherrschaft gestallt. Dësen
neigewonnenen Territoire huet elo natierlech misse géint d'Fransousen, de Robert
d'Anjou an de Poopst verdeedegt ginn.

Op Ouschteren 1331 stoung dem Jang säi Jong an Nofolger Karel u senger Säit. Elo
war d'Lëtzebuerger Politik ëm e wichtegt Element méi räich. Deen huet séier
geléiert, säi Papp ze verbesseren, a selbststänneg ze handelen. Ouni sech mat
sengem Papp ofzeschwätzen huet hien, mat nëmme siwwenzéng Joer, eegemächteg de
Krich géint Florenz kommandéiert. Och hie gouf vu sengem Papp no politeschem
Interessi bestuet, nämlech mat der Schwëster vum franséische Kinnek. De Jang
selwer bestit sech dräi Joer méi spéit och mat enger Franséisin, mat der
Béatrice vu Bourbon.

De Ludwig, vum Jang bedupst, huet an der Tëschenzäit net nëmmen Drohungen
ausgeschwat, mä se och wouer gemaach. Déi Feldzich hunn allerdéngs nëmmen zu
enger Festegung vun der franséisch-lëtzebuergescher Koalitioun gefouert. Am
Géigesaz dozou konnt d'Muecht zu Florenz net laang gehale ginn. No de Succèse
koumen an Italien d'Néierlagen. De Versuch de Limburg zréck z'erueweren, deen
d'Famill 1288 verluer hat, war e weideren Echec. Duerch dem Ludwig seng Politik
huet de Jang och Kärnten verluer.

1337 ass hie bei engem Turnéier op engem A blann ginn. Dat war eng
Ierfkrankheet, mat där seng Famill scho laang geplot war. Am September 1340
bestëmmt de Jang a sengem Testament, datt seng Iwwerreschter an der
Zisterzienserabtei zu Clairefontaine solle bäigesat ginn. Am selwechte Joer
reest hien op Montpellier, well hien do wéinst sengen Ae medezinesch Hëllef
wollt kréien, well hien an der Tëschenzäit mat deem zweeten A och net méi gutt
gesinn huet. No enger verfeelter medezinnescher Behandlung duerch de Guy de
Chauliac verléiert de Jang och dat zweet A definitiv, wat him den Numm de
Blannen abruecht huet.

Ee Joer méi spéit hëlt sech den däitsche Keeser Tiroul vun de Lëtzebuerger. Seng
Muecht a Schlesien konnt de Jang dogéint awer festegen.

De Jang stierft de 26. August 1346 an der Schluecht vu Crécy. Hie soll komplett
blann an d'Schluecht geridde sinn, zwéi Ritter hätte säi Päerd u Kette geféiert.
Der So no ass no sengem Doud e "Schwaarze Ritter" un hien erugetratt an huet säi
Zimier, deen ënner anerem aus zwéi grousse Flilleke bestanen huet, opgehuewen.
Dee Ritter wier keen anere gewiescht wéi de Prince of Wales Edward of Woodstock,
deen aus Respekt virun dem virbildleche Ritter Jang gesot hätt: "There lies the
Prince of Chivalry, but he does not die" ("Do läit de Fürst vun der
Ritterlechkeet, mä hie stierft net") an och dem Jang säi Motto "Ich Dien" an
Zimier, a Form vun dräi wäisse Strausseplommen, zum Symbol ("badge") vum Prince
of Wales gemaach hätt. Der haiteger historescher Opfaassung no koumen déi zwéi
sech awer ni méi no wéi op e puer honnert Meter.

Dem Jang säi Bouf Karel huet sengem Papp e monumentaalt Graf an der Abtei
Almënster baue gelooss. Ier d'Abtei 1543 schwéier beschiedegt gouf hat den Abt
Johannes Harder dem Jang dem Blanne seng Iwwerreschter an d'Franziskanerkierch
um Knuedler a Sécherheet brénge gelooss. Den Abt Bertels huet se 1592 nees an de
Gronn zréckgeholl. 1618 koume se an d'Abtei Neimënster, wou e Marbersgraf mat
finanzieller Ënnerstëtzung vum Äerzherzog Albert gebaut gouf. Virun engem Brand
gerett si se an eng drëtt Lued komm, déi den Numm "Hellegt Graf" krut (haut
steet déi Lued an der Krypta vun der Kathedral). Wéi d'Neimënsterabtei 1796 vun
de franséische Revolutionäre säkulariséiert gouf, huet e Bäcker dem Jang de
Blanne seng Schanken an enger Grott hanner sengem Haus verstoppt. Viru sengem
Doud huet en dëst Geheechnes dem Buergermeeschter uvertraut, dee se du bei säi
Schwéierpapp, de Parzeläinsfabrikant Jean-Baptiste Boch brénge gelooss huet.
Deem säi Bouf huet se op Mettlach bruecht. De preisesche Kinnek Friedrich
Wilhelm IV. huet 1838 eng Grafkapell zu Kastel-Staadt un der Saar baue gelooss.
De Jang de Blanne gouf de 26. August 1946 an der Serriger Klaus exhuméiert a mat
enger Militärescorte bis op Réimech bruecht. Do gouf e vu villen Notabelen an
enger Hällewull Leit erwaart, a vun Zaldote vun der Lëtzebuerger Arméi bis op
eng Lafette gedroen, mat där en an d'Stad zréckgefouert gouf, an do an der
Krypta vun der Kathedral seng lescht Plaz krut. D'Trierische Volkszeitung hat
den 30. August 1946 iwwer deen Transfert en Artikel bruecht mat der
Iwwerschrëft: Ein Grabmal bei den Seinen, wohl eines Ritters wert.

De Jang de Blannen ass den eelste Jong vum Heinrich VII. a senger Fra, der
Margarete vu Brabant.

De Jang de Blanne bestit 1310 d'Elisabeth (1292-1330), Duechter vum Wenzel II.
vu Béimen a Schwëster vum Wenzel III. vu Béimen. Mat hir hat hien e puer Kanner:

De Jang de Blanne bestit 1334 d'Béatrice vu Bourbon (1318-1383), Duechter vum
franséischen Herzog Louis I. vu Bourbon. Mat hir hat hien ee Fils:

Zousätzlech zu sengem Graf an der Krypta vun der Kathedral, gëtt et zu
Lëtzebuerg Mënzen, Medailen, Timberen, Stroosseschëlter, Vitrailen,
Fassadendekoren etc., déi un de Jang de Blannen erënneren.

Op dem Réck vun de Sëlwermënze vun 20, 50 an 100 Frang, déi 1946 zu Lëtzebuerg
erauskomm sinn, ass de Jang de Blannen als Ritter, dee sech op sengem Päerd an
d'Schluecht stierzt, duergestallt. De Jang de Blannen a seng Fra, d'Elisabeth vu
Béimen, sinn um Réck vun der 700-Cents-Sëlwermënz, déi d'Lëtzebuerger
Zentralbank den 1. September 2010 an Ërennerung un de 700. Anniversaire vum
Bestietnes vun deenen zwéin erausginn huet.

D'Lëtzebuerger Post huet dem Jang de Blannen am Laf vun der Zäit e puermol
Timbere gewidmet: zwou Serië Caritas-Timberen (1934, 1946), een Timber an der
Serie "Histoire du Luxembourg" (1989), een Timber fir de 700. Gebuertsdag vum
Jang de Blannen an de 650. Anniversaire vun der Schluecht vu Crécy (1996), een
Timber fir de 700. Anniversaire vun der Ascensioun op de Kinnekstroun vu Béimen,
mat engem Portrait vum Jang de Blannen an der Elisabeth vu Béimen.

Eng "Rue Jean l'Aveugle" gëtt et zu Bieles, Dikrech (zanter 1931), zu
Esch-Uelzecht (nom Zweete Weltkrich) an an der Stad Lëtzebuerg (zanter 1889).

Am Stater Park, net wäit vun der Adames-Strooss ewech, steet eng Gedenkplack un
de Jang de Blannen, déi him als Merci vun de Forainen opgestallt gouf.



https://lb.wikipedia.org/wiki/Gemeng_Schengen

Se ass virun allem fir d'Schengener Ofkommes bekannt, dat do ënnerschriwwe gouf.
Wéinst dëser Bekanntheet ass d'Gemeng den 3. September 2006 ëmbenannt ginn,
virdrun hat se den Numm vun der Uertschaft Rëmerschen. Zum 1. Januar 2012 huet
Schengen mat sengen Nopeschgemengen Wellesteen a Biermereng fusionéiert. Den
Numm vun der Gemeng ass weiderhi "Schengen".

D'Gemeng Schengen läit am Dall vun der Musel, am Dräilännereck mat Däitschland a
Frankräich.

Archeologesch Fondsaachen aus der Bronzezäit loossen drop zréckschléissen, datt
déi haiteg Uertschaft Schengen schonn deemools bewunnt war. Déi éischt
schrëftlech Temoignagë stamen aus dem Joer 877.

1909 gouf déi éischt Muselbréck zu Schengen ageweit, se huet d'Pont ersat, déi
zanter 1451 existéiert huet. 1939, nodeem Frankräich a Groussbritannien
Däitschland de Krich erkläert haten, gouf d'Bréck zerstéiert. 1959 gouf eng nei
Bréck gebaut, an eng nei Autobunnsbréck, e bësse weider nërdlech, ass zanter
2003 a Betrib.

De Gemengerot vun der Gemeng Rëmerschen huet a senger Sitzung vum 18. Januar
2006 decidéiert, d'Bekanntheet vun der Uertschaft Schengen auszenotzen, an eng
Ufro ze maachen, fir den Numm vun der Gemeng a "Schengen" ëmzeänneren. Dat dofir
néidegt Gesetz gouf den 13. Juli 2006 an der Chamber gestëmmt an den 30. August
2006 am Mémorial Nr. A-150 verëffentlecht. Domat huet den Numm vun der Gemeng
den 3. September 2006 vu Rëmerschen op Schengen gewiesselt.

De 27. Januar 2010 hunn d'Gemengeréit vu Schengen, Biermereng a Wellesteen
zougestëmmt, eng Prozedur an d'Weeër ze leeden, fir hir Gemengen ze
fusionéieren. Den 10. Oktober 2010 hunn an engem Referendum dozou d'Majoritéit
vun de Leit an deeene betraffene Gemengen enger Fusioun 2012 zougestëmmt.

De 14. Juni 1985 gouf um Muselschëff Marie-Astrid d'Schengener Ofkommes
ënnerschriwwen, dat den 19. Juni 1990 duerch d'Schengener Konventioun ergänzt
gouf, an de 26. Mäerz 1995 a Kraaft getrueden ass.

Schengen ass dofir erausgesicht ginn, well Lëtzebuerg 1985 d'Presidence vum
Conseil vun der Europäescher Unioun hat, a fir en Accord iwwer d'Ophiewe vu
Grenzkontrollen en Dräilännereck vu senger Symbolik hir ganz gutt gepasst huet.
Aus praktesche Grënn gouf dofir Schengen erausgesicht, well den Dräilännereck zu
Rodange an enger net fotogener Industriebrooch läit, an deen zu Léiler, am
Éislek ze schwéier zougänglech fir déi ganz Ministere war. Soss géif et haut
vläicht weltbekannt "Rodange-" oder "Lieler-Visae" ginn...

Seng Bekanntheet krut Schengen doduerch, datt dem Duerf säin Numm op Millioune
vu Visaen a Päss aus der ganzer Welt pecht. Se äussert sech a sou skurrillen
Detailer wéi deem, datt eng britesch Rockband "Schengen" heescht, oder datt et
zënter dem Enn vun den 1980er Joren zu Tanger, am Marokko, e "Café Schengen"
gëtt. Caféën oder Restaurante mam Numm "S(c)hengen* ginn et der och zu Tbilisi,
Sankt Péitersbuerg, zu Nei-Delhi an zu Bukarest. Der Internet-Sichmaschinn
Google no gëtt et iwwer 14,5 Millioune Säiten, wou iwwer "Schengen" Rieds geet
(Stand: Juli 2015).

Zanter 2006 ass Schengen mat der éisträichescher Gemeng Ischgl jumeléiert.
D'Festivitéite ware schonn den 10. Juni 2006. Offiziell gouf de Jumelage beim
Géigebesuch de 16. Dezember 2006 zu Ischgl, wou dann och d'Konventioun
ënnerschriwwe gouf.



https://lb.wikipedia.org/wiki/Februar

De Februar (Spierkel) ass den zweete Mount am Gregorianesche Kalenner.
Normalerweis huet hien 28 Deeg, an engem Schaltjoer sinn et der 29. Et ass awer
och dräimol an der Geschicht virkomm, datt et en 30. Februar gouf.

Den Numm kënnt vum Laténgesche (mensis) februarius "Rengegungsmount" a
bezeechent de leschte Mount am alréimesche Joer an deem senger zweeter
Hallschent Rengegungs- a Sühneaffer fir déi Lieweg an déi Doudeg gemaach gi sinn
(vgl. och: lat. februare = rengegen, februum = Rengegungsmëttel).

D'Bezeechnung Spierkel am ale lëtzebuergesche Kalenner kënnt vu Spierk, der
Méizuel vu Spuerk, wat näischt anescht wéi e Bam- oder Zantstomp ass - eng Form
wéi se och d'Äiszapfen hunn, déi een an deem Mount dacks un den Diech oder u
Fielse fënnt.

Den alen däitschen Numm ass Hornung, Sporkel oder Schmelzmond. De Begrëff
Hornung huet laut Duden "Baaschtert" bedeit an sech dorop bezunn dat de Februar
de kierzte Mount am Joer war, also gewëssermoossen de Stoussnéckel.

Well de Februar de leschte Mount am Réimesche Kalenner war, war et Brauch, een
oder zwéi Schaltdeeg bäizehänken. Dëse Brauch gouf vum julianeschen a vum
Gregorianesche Kalenner iwwerholl.



https://lb.wikipedia.org/wiki/Buddhismus

De Buddhismus ass eng Léiertraditioun a Relioun an huet jee no Quellen 230-500
Milliounen Unhänger, an ass domat nom Chrëschtentum, dem Islam an dem
Hinduismus, déi véiertgréisste Relioun op der Welt.

De Buddhismus ass virun allem a Süd-, Südost- an Ostasie verbreet. Ongeféier e
Véirel vun de Buddhiste lieft a China. D'Buddhiste beruffe sech op d'Léiere vum
Siddhartha Gautama, deen an Nordindien gelieft huet. Hie gëtt als "historesche
Buddha" bezeechent, fir datt e vun de mythesche Buddha-Gestalte kann ënnerscheet
ginn, déi net historesch beluecht sinn.

"Buddha" ass en Éierentitel, dee sech op en Erliefnes bezitt dat als Bodhi
bezeechent gëtt. Domat ass gemengt datt no der buddhistescher Léier eng
fundamental a befräient Asiicht an d'Grondbedingunge vun allem Liewen, déi sech
aus dem Iwwerwanne vum leedvollen Dosinn ergëtt. D'Zil vun der buddhistescher
Liewenspraxis ass et, déi Erliichtung an Erkenntnes z'erfueren, nom Virbild vum
historesche Buddha. Si soll net an engem vun deenen zwéin Extremer, der Askees
oder dem Hedonismus gelieft ginn, mä et soll villméi e Mëttelwee fonnt ginn.
D'Prinzipie vum Nobelen aachtdeelege Pad sollen hëllefen, dee Mëttelwee ze
fannen.

De Buddhismus ass am Subkontinent Indien duerch de Siddhartha Gautama entstanen.
Den Iwwerliwwerungen no huet hien am Alter vu 35 Joer duerch en Erliefnes vum
"Erwächen" eng Rëtsch vun Erliefnesser gehat, déi et him erméiglecht hunn déi
buddhistesch Léier a véier edel Wourechten ze formuléieren an e Wee aus dem
Leiden eraus ze fannen. Am Laf vun der Zäit hu sech verschidde spirituell Weeër
entwéckelt, Yâna (Gefier op Sanskrit) genannt: Hînayâna, dat klengt Gefier a
Mahâyâna, dat grousst Gefier, vun deem dat diamantent Gefier Vajrayâna ausgeet.

De Buddhismus huet ugefaange sech an den 1990er Joren zu Lëtzebuerg
z'entwéckelen. Déi Entwécklung ass duerch d'Grënnung vun Zentren entstanen, déi
sech op den tibetanesche Buddhismus Nyingmapa (mat dem Dzogchen) an de
Buddhismus Zen konzentréieren. 1997 ass den éischten Zenter zu Lëtzebuerg, den
Dzogchen Center Lëtzebuerg, ënner dem Afloss vun 10 buddhistesche Laien
entstanen. Do gëtt den tibetanesch-buddhistesche Glawe praktizéiert sou wéi
Konferenzen an technesch Stage wéi de Showa-do ofgehalen. Donieft ass och déi
buddhistesch Laiebewegung Sōka Gakkai zu Lëtzebuerg vertrueden.



https://lb.wikipedia.org/wiki/Angola

Angola ass eng Republik, déi a Südwestafrika läit, an där hire President
erweidert Pouvoiren huet (Presidialrepublik). Den angolaneschen Nationaldag fält
op den 11. November, den Dag op deem 1975 déi fréier portugisech Kolonie
onofhängeg ginn ass. Angola läit um Atlantik an stéisst un Namibien, Sambia an
d'Demokratesch Republik Kongo. Angola huet eng Exklav, Cabinda, déi tëscht der
Demokratescher Republik Kongo an der Republik Kongo läit.

D'Populatioun setzt sech haaptsächlech aus Bantu-Volleksgruppen zesummen, déi
hiren eegenen Dialekt schwätzen. 37 % vun der Populatioun sinn Ovimbundu, 25 %
Kimbundu und 13 % Bakongo. Zueleméisseg manner staark vertruede Volleksgruppe
sinn z. B. Chokwe (och Lunda), Ganguela, Nhaneca-Humbe, Ambo, Herero an
Xindunga. Eppes méi wéi 2 % vun der Bevëlkerung hu gemëscht Originnen.
D'Europäer, déi am meeschte vu Portugisen ofstamen, maachen 1 % vun der
Populatioun aus. D'Gesondheetssituatioun ass katastrophal. 40 % vun der
Populatioun hu keen oder net genuch proppert Drénkwaasser. Dofir och déi vill
Kranker, déi medezinnesch net genuch versuergt sinn. Den Taux vun der
Kannerstierflechkeet ass den zweethéchsten an der Welt an den Angolaner gëtt
duerchschnëttlech nëmme 44,6 Joer al.

Portugisesch ass weider eng vun den offizielle Sproochen an Angola. Aner
Sproochen an Dialekter sinn: Umbundu, Kimbundu, Kikongo, Tchokwe, Ngangela,
Oshiwambo (Kwanyama, Ndonga) an Otjiherero.

Nodeem tëscht dem 7. an 9. Joerhonnert Bantu-Volleksguppe sech an Angola
néiergeloss haten, ass am 14. Joerhonnert am Norden d'Kinnekräich Kongo mat der
Haaptstad Mbanza Kongo gegrënnt ginn.

D'Tatsach datt de portugiseche Séimann Diogo Cão als éischten Europäer 1483 an
där Regioun gelant ass, huet Angola Portugal méi no bruecht. 1576 ass déi haiteg
Haaptstad Luanda gegrënnt ginn, an Angola gouf offiziell eng portugisesch
Kolonie. Säi politesche Statut huet 1951 changéiert, wéi Angola eng
Iwwerséiprovënz vu Portugal ginn ass. Wéi a ville Kolonie gouf et an Angola nom
Zweete Weltkrich Opstänn vun nationalisteschen Organisatiounen. Si hunn 1959
ugefaangen a goufen 1964 bluddeg néiergeworf. 1975 krut Angola seng
Onofhängegkeet an eng autonom Regierung, mat enger Majoritéit vu schwaarze
Ministeren. Den éischte Staatschef war den Agostinho Neto, Chef vun der
marxistescher MPLA.

D'Rou an de Fridden hunn net laang gedauert. Tëscht der MPLA op där enger Säit,
der FNLA an der UNITA op der aner Säit, ass dunn e Biergerkrich ausgebrach an
deen och eng Rei vu frieme Muechten agegraff hunn. Op der Säit vun der MPLA
stounge Russland, d'DDR a Kuba. Kuba huet net nëmme, wéi Russland, Waffe
geliwwert mä och Zaldoten agesat. Fir d'FNLA ass de Zaire agetratt. D'UNITA
hirersäits, déi stäerkst Oppositiounsmuecht, mat dem Fräiheetskämpfer Jonas
Savimbi un der Spëtz, ass vun den USA a Südafrika staark ënnerstëtzt ginn. Dee
Biergerkriich huet zwee an een halleft Joerzéngt gedauert an hat 1,5 Milliounen
Affer. Obschonn déi géigneresch Parteie sech 1991 op fräi Wale gëeenegt haten,
ass de Biergerkriich vun der UNITA virugefouert ginn, mat dem Argument, den MPLA
Walgewënner, de President José Eduardo dos Santos (MLPA), deen haut nach um
Rudder ass, wier duerch Walbedruch un d'Muecht kom.

Déi mat Ofstand gréisst Agglomeratioun an Angola ass Luanda mat 3.662.300
Awunner. (Stand 1. Januar 2005). Dat heescht datt 30 % vun der Bevëlkerung zu
Luanda oder an der Ëmgéigend wunnen.

Am folgenden Tableau sinn d'Stied mat méi wéi 20.000 Awunner opgeféiert.
D'Resultater baséiren op enger Vollekszielung vum 15. Dezember 1970, an enger
Neiberechnung fir den 1. Januar 2005. Och d'Provënz zu där d'Stied gehéieren ass
opgefouert.



https://lb.wikipedia.org/wiki/Adygeisk

Adygeisk (op Russesch: Адыгейск, op Adygeesch: Адыгэкъалэ oder Адыгэкъал) ass
eng Stad an der Republik Adygeja am russesche Federatiounskrees Südrussland. Si
läit um Süduwänner vum Krasnodarer Stauséi, eng 100 km südëstlech vu Maikop
(Verwaltungszentrum vun der Regioun).

Si ass de Verwaltungszentrum vum Stadkrees Adygeisk an huet 12.659 Awunner
(Stand 2015) an eng Fläch vun zirka 32 km².

Adygeisk gouf 1969 ënner dem Numm Adygeiski (Адыгейский) gegrënnt, als
Ëmsiidlungsplaz fir déi ronn 8000 Leit déi dem Stauséi bei deem sengem Bau hu
missen aus de Féiss goen. Déi meescht Ëmsiidler waren Tscherkessen (déi sech
selwer Adyge nennen), dohier den Numm vun der Siidlung. Am Joer 1976 gouf se als
Stad unerkannt an op Teutschejsk (Теучежск) ëmbenannt, zu Éiere vum lokalen
Dichter Zug Teutschej. 1992 ass den Numm zréck op Adygeisk geännert ginn.

D'Economie vun der Stad ass landwirtschaftlech markéiert a baséiert virun allem
op enger Broutfabréck an enger Molkerei. Eng sëllechen Awunner schaffen zu
Krasnodar, wat just eng 30 km ewech läit.



https://lb.wikipedia.org/wiki/Aachtopf

Den Aachtopf bei Aach a Baden-Württemberg ass déi waasserräichst Karstquell an
Däitschland. Et ass d'Quell vun der Radolfzeller Aach déi no 32 km bei
Radolfzell am Bodensee an den Untersee, en Deel vum Bodensee leeft.

D'Waasser vun der Karstquell kënnt aus der Donauversickerung an der Géigend vun
Tuttlingen wou d'Donau op zwou Plazen am Flossbett en ënnerierdeschen Offloss
huet an zwar eng Kéier zu Immendingen an e puer Kilometer duerno nach eng Kéier
zu Fridingen an der Donau. D'Waasser kënnt duerch en 18 Meter déiwe Siphon aus
dem Buedem e mécht e klenge Séi.

An de Vollversickerungsdeeg (ongeféier 130), gëtt domat déi iewescht Donau zu
engem Niewefloss vum Rhäin. An en etlech honnert Joer wann um Laf vun der Wutach
déi natierlech Hielen zesummentrëllen geet dës Baach un den ieweschte Laf vun
der Donau rappen an da gëtt dësen Deel vun der Donau komplett en Niewefloss vum
Rhäin. Eng ähnlech Situatioun ass et och virun e puer dausend Joer fir d'Musel
ginn déi virdrun an d'Meuse gelaf ass, mä där hir Uwänner vun der Meurthe
ugefriess goufen bis datt déi zwéi Flëss zesummegelaf sinn an d'Musel den
Haaptfloss ginn ass, an am Bett vun der Meurthe weidergelaf ass.

1719 gouf fir d'éischt vum F.W. Breuninger ugeholl datt d'Waasser vun der Quell
vun der Donauversickerung géif hierkommen. Bewise gouf dat awer eréischt 1877
wéi 10 Tonne Salz an d'Donauversickerung geschot goufen, an no 60 Stonnen en
héije Salzgehalt am Waasser vum Quelltopf konnt festgestallt ginn.

Déi éischt Versich fir an d'Grott déi virun der Quell läit ze kommen, hate kee
grousse Succès well op enger Déift vun 12 Meter eng Düs ass, déi eng ganz grouss
Stréimung huet.

D'Hiel vun der Quell gouf eréischt zanter den 1960er Jore vum Jochen Hasenmayer
erfuerscht. Dobäi gouf eng Grott entdeckt mat engem Sinterbecken an Drëpssteng.
Doraus gouf ofgeleet datt dës Hielecht fréier Loftkontakt hat.

Zanter 1980 gouf dës Grott intensiv vum Harald Schetter erfuerscht, an zanter
2001 vum Jürgen Bohnert, Frank Liedtke, Stephan Liedtke und Tobias Schmidt
frësch vermooss.

500 Meter iwwer der Quell ass d'Grott zesummegefall, wat en och um Terrain
uewendriwwer gesi kann. Do gëtt et eng sougenannte grouss Doline.



https://lb.wikipedia.org/wiki/Vatikanstad

De Staat Vatikanstad ass, mat 44 Hektar, dee klengste vun der UNO unerkannten
eegestännege Staat vun der Welt. E läit um Territoire vun der Stad Roum
(Italien). Zu der Vatikanstad gehéieren de Péitersdoum, d'Péitersplaz,
d'Sixtinesch Kapell souwéi d'Palaisen a Gäert bannent de vatikanesche Maueren.

De Staat vun der Vatikanstad ass eng absolut Walmonarchie mat un der Spëtzt dem
Poopst. Den Hellege Stull vertrëtt d'Vatikanstad op internationalem Plang.

Vun den 932 Mënschen, déi am Vatikan liewen, hunn der 552 déi vatikanesch
Staatsbiergerschaft (dorënner genee 110 Schwäizergardisten – Statsbierger op
Zäit – an ongeféier 50 weider Laien). Déi vatikanesch Staatsbiergerschaft gëtt
ëmmer just zäitweis an un eng Funktioun gebonne verginn. Si ersetzt ni déi
natierlech Staatsbiergerschaft. Se gëtt awer just héije Membere vun der Kurie,
de Membere vun der peepstlecher Schwäizergard an och alle Kardineel, déi am
Vatikan liewen, zougedeelt an doriwwer eraus all deenen, déi op Sonnererlaabnes
vum Poopst op Zäit am Vatikan wunnen.

Gutt 40 Prozent vun de Staatsbierger hale sech net am Vatikan oder zu Roum op,
et handelt sech dobäi ëm peepstlech Gesandten an Nuntien, déi fir d'Dauer vun
hirem Amt och d'vatikanesch Staatsbiergerschaft hunn.

Am Vatikan selwer liewe Kardineel, Prelaten a Schwäizergardisten. Vun den 3000
Aarbechter, dorënner haaptsächlech Regierungsmemberen, Zeremoniemeeschter,
Verkeefer, Restaurateuren, Käch, Bürosaarbechter, Drécker, Employéë vun der
staatseegener Bank (Vatikanbank och nach Istituto per le Opere di Religione) a
Botzpersonal, wunnt praktesch keen am Vatikan selwer. D'Salariéë sinn a fënnef
Gruppen opgedeelt :

Den Amtssëtz vun de Peepst war bis an d'14. Joerhonnert net de Vatikan, mä de
Lateranspalais.

“Vatikan” bezeechent u sech en Hiwwel (mons vaticanus), dee riets vum Tiberufer
läit. Do stoung och an der Antiquitéit den Zirkus vum Keeser Nero, an deem bei
Märtyrien an Hiriichtunge vill Chrëschten a Judden hiert Liewe gelooss hunn.

Nërdlech vun deem Zirkus war e klenge Kierfecht, op deem den Apostel Péiter
angeblech begruewe ginn ass. Eng kuerz Zäit duerno ass op där Plaz e Monument
gebaut ginn. Am 4. Joerhonnert huet de Keeser Konstantin ob derselwechter Plaz
eng grouss Graafkierch baue gelooss – St. Péiter . De Vatikan ass domat zur
zentraler Pilgerplaz vun de Péitersveréierer ginn.

Am Joerhonnert duerno si weider Gebaier ob dem Hiwwel entstanen, virun allem sou
genannte “scholae” déi Pilger vu verschiddenen Nationalitéiten een Ënnerdaach
gebueden hunn, Kapellen a Kierfechter awer och d'Arméi war um Hiwwel vertrueden.
Ënner dem Leo IV. ass Mëtt vum 9. Joerhonnert déi ganz Pilgerplaz befestegt ginn
(Leostaat).

Mat dem Zerfall vum réimesche Räich hunn Peepst sech ob eng sougenannt
“Konstantinesch Schenkung” beruff, no wellecher si déi weltlech Herrschaft iwwer
den Territoire ëm Roum hunn, an haten domat d'Basis fir de spéidere
Kierchestaat. Am 15. Joerhonnert huet sech d'Konstantinesch Schenkung als
Fälschung erausgestallt.



https://lb.wikipedia.org/wiki/Uelzechtstrooss

D'Uelzechtstrooss (offiziell: Rue de l'Alzette) ass eng Strooss an de Quartieren
Al Esch a Brill zu Esch Uelzecht. Se huet hiren Ufank op der Stadhausplaz (Place
de l'Hôtel de ville) a leeft a südwestlecher Richtung iwwer d'Brillplaz ewech
(offiziell: Place de la Résistance) bis op de Prënzeréng (Boulevard
Prince-Henri).

D'Uelzechstrooss huet hiren Numm vun der Uelzecht, déi op hirer ganzer Längt
ënnendrënner an engem zouene Kanal leeft.

Se ass d'Haaptgeschäftsstrooss vun Esch a gouf bal op hirer ganzer Längt uganks
vun den 1990er Joren als Foussgängerzon amenagéiert an ass déi längste Strooss
vun där Zort zu Lëtzebuerg. Opfälleg sinn déi 29 hellmof ugestrache stolen
Dunnen, déi wéi Masten, liicht ugewénkelt aus dem Buedem stinn. Op sechs dovu si
seegelähnlech 'Diech' (stiliséiert Vigel) festgemaach. D'Maste stinn an Ofstänn
vu jee 18 Meter tëscht der Stadhausplaz an der Brillplaz, an hir Spëtzte sinn an
engem Kreessegment ausgeriicht, fir der Tatsaach Rechnung ze droen, datt
d'Strooss net ganz riicht ass. Am ieweschten Drëttel si se duerchlächert, fir
dem Wand manner Ugrëffsfläch ze bidden. Nieft hirer Roll als Dekoratioun si si
beliicht an droen d'Stroosseluuchten, an et kann een op hinnen och Fändelen oder
Callicote fir besonnesch Evenementer ophänken. Se goufe vum Peter Rice an vun
der Grupp Arquitectura konzipéiert.

D'Bebauung ass gréisstendeels aus den éischten 2 Joerzéngte vum 20. Joerhonnert,
an esou fënnt ee vill intressant architektonesch Stiler aus där Zäit erëm (kuckt
ënnendrënner: Bemierkenswäert Gebaier).

Den historesche Kär vun Esch ass an engem Hank gebaut, nërdlech vun der
Uelzecht. Wéinst Iwwerschwemmungsgefor an och wéinst hire suppegen Uwänner ass
net no beim Floss gebaut ginn. D'Uelzechtstrooss gehéiert deemno net zu den
historesch gewuessene Stroosse vun Al Esch. Eréischt mat der schëtzeger
Entwécklung vun der Stad gouf ëm d'Joerhonnertwenn vum 19. op d'20. Joerhonnert
decidéiert, d'Uelzecht ze kanaliséieren an z'iwwerdecken, fir esou eng Strooss
driwwer kënnen unzeleeën, mat Haiser op béide Säiten.

Fir d'éischt, 1885-89, gouf dat op der Héicht vun der haiteger Stadhausplaz
gemaach, dono, 1906 bis bei d'Avenue de la Gare, 1907 bis op den Eck mat der
Wisestrooss (der haiteger Liberatiounsstrooss) an nach dono, bis erop op
d'Brillplaz. Fir dee leschtgenannten Deel gouf 1910-11 vum Entreprener Alfred
Lefèvre de Laf vun der Uelzecht ëmgeleet: Si ass nämlech virdrun duerch
d'Kanalstrooss gelaf, fir dann op der Héicht vun der Rue du Fossé, resp. der Rue
des Remparts, an zwéin Äerm no Süden ze béien, woubäi een Aarm eng Mille
bedriwwen huet (kuckt den Numm Millestrooss), an dann op der Héicht vum haitege
Schollesch Eck no Osten ze béien. Ewell gouf de Kanal riicht duerchgezunn. No an
no hu sech ëmmer méi Geschäfter, absënns am ënneschten Deel néiergelooss, an
d'rue du Commerce an Al Esch, déi traditonnell Buttécksstrooss, huet déi
Funktioun verluer.

Hiren haitegen Numm krut d'Uelzechtstrooss eréischt duerch eng Decisioun vum
Gemengerot, den 9. Mee 1923. Virdrun huet den Deel vun der Stadhausplaz (déi
dunn nach Maartplaz housch) bis bei d'Avenue de la Gare Avenue de l'Hôtel de
Ville geheescht, dat, well op Nr. 12 e Gebai stoung, dat 1898 als Schoul gebaut
gi war, ma dono als Stadhaus funktionéiert huet, bis 1937 dat neit Stadhaus
fäerdeg gouf (Et gouf 1965 ofgerappt, an an d'Plaz koum de Centre Mercure). Den
zweeten Deel, vun der Avenue de la Gare bis bei d'Dicksstrooss, hat ufanks den
Numm Rue de la Poste, wéinst der Post déi bis 1931 op Nr. 54 war, ier s'an dat
nei Gebai geplënnert ass, wou se haut nach dran ass. Den Deel vun der
Dicksstrooss bis un d'Enn um Prënzeréng hat sengersäits 1914 den Numm Rue
Marie-Thérèse kritt. Wärend der däitscher Besatzung 1940-44 huet
d'Uelzechtstrooss missen als Adolf-Hitler-Straße duerhalen.

Den Tronçon tëscht der Stadhausplaz an dem Boulevard Berwart, deen eréischt
1969/70 ugeluecht gouf, wéi d'Uelzecht bis bei de Schlassgoart zougedeckelt
gouf, huet ufanks och Uelzechtstrooss geheescht. De 24. November 2006 gouf en
awer an Helen-Buchholz-Strooss ëmgedeeft, no der Komponistin Helen Buchholtz,
där hirt Familljenhaus net wäit ewech an der Lëtzebuergerstrooss stoung.

D'Haus op Nummer 4 gouf 1904 vum Nicolas Biwer baue gelooss. Et ass vum Nanzeger
Jugendstil inspiréiert: D'Fënsterrumme sinn a Form vu vegetale Mustere
skulptéiert, Blummen, Käschteblieder, Wuerzelen. Lénks a riets vum Balcon um 3.
Stack, an och iwwer der zentraler Fënster, si Pohunnen. Am Gelänner vum Balcon
si fer-forgés Sonneblummen.

Maison Sichel, gebaut 1909 (ëstlechen Ubau vun 1924), Architekt war den C.
Dietrich vu Neustadt an der Hardt, als Wunn a Geschäftshaus fir d'Famill Sichel.
Opfälleg Tiermercher op béide Säiten; d'Fassad ass dekoréiert mat Girlanden a
Friichten. Um den Tierm Skultpture vum Merkur a vun engem Grouwenaarbechter.
Noeft dem Ochsena-Fënster: Beien als Symbol vun der Äerdegkeet.

D'Duebelhaus op Nr.55 ass vum Nicolas Schmit-Noesen aus dem Joer 1929. Bauhäre
waren den C. Rollinger an den H. Marnach. Ze gesinn op der Art-Deco-Fassad sinn
zwee Flaachreliefer vun engem jonke Mann mat enger Âskulap-Schlaang an engem
jonke Meedchen, dat sech de Schong zoustréckt. Déi éischt Proprietärem, déi
iwwert hirem Geschäft gewunnt hunn, waren Apdikter, resp. Schouschter. D'Fassad
um Rez-de-chaussée an um éischte Stack ass mat wäissem Marber bekleet.

Gebaut 1909-10, wéi d'Uelzecht iwwerdeckt gouf. Deemools Eck
Wisestrooss/Poststrooss. Gebaut fir de Josy Wester. Méi spéit war do, bis 1953,
eng Agence vum Wort dran.

Haus am Stil vun de Gelsenkirchener Wierkswunnengen, mam Giewel zur Strooss hin;
gebaut ëm 1910. Et ënnerscheet sech däitlech vum Stil vun den Haiser ronderëm,
déi sech no belschen oder franséische Virbiller orientéieren.

D'Haus op Nummer 91, genannt Maison Heldenstein (nom Bauhär Francis Heldenstein,
engem Apdikter), ass 1911 am Neo-barock-, Neo-Louis-XVI-Stil, gebaut ginn, no
Pläng vum Architekt Joseph Nouveau.

Haus am Art-Deco-Stil, 1927 vum Nicolas Schmit-Noesen fir de Bauhär A. Thiel
gebaut.

Op dëser Plaz gouf 1911 deen éischte Kino vun Esch, den Nouveautés Palace,
gebaut. Dëse gouf an den 1950er Joren ofgerappt an an d'Plaz koum den Escher
Theater, deen 1962 ageweit gouf.

D'Haus gouf 1913, zesumme mam Rescht vum Block, vum Entrepreneur Alfred Lefèvre
baue gelooss, wéi d'Brillplaz an d'Stroosse ronderëm ugeluecht goufen. Den
Architekt kéint den Albert Brick gewiescht sinn.

D'Brillschoul, am nei ugeluechte Quartier Brill, gouf den 12. Dezember 1911
ageweit. Si war déi 9. Primärschoul vun der Gemeng Esch.



https://lb.wikipedia.org/wiki/Tschechesch_Republik

D'Tschechesch Republik (tschechesch: Česká republika) oder Tschechien (Česko)
ass e Land a Mëtteleuropa. Et grenzt am Norden u Polen, am Osten un d'Slowakei,
Éisträich am Süden, an Däitschland am Westen.

1918, nodeem d'éisträischech-ungaresch Duebelmonarchie nom Éischte Weltkrich an
d'Gette gaange war, gouf d'Tschechoslowakei, de Virgängerstaat vum haitegen
Tschechien an der Slowakei gegrënnt. Vun Nazidäitschland besat an opgeléist gouf
d'Tschechoslowakei 1945 frësch opgeriicht a war vun 1948 un e kommunistesch
regéierte Staat. D'Federatioun huet d'Tschechesch Sozialistesch Republik an
d'Slowakesch Sozialistesch Republik um Pabeier gläichgestallt, gouf an der
Praxis awer staark vun den Tscheschen dominéiert. Enn 1989, no de sametter
Revolutioun huet d'Kommunistesch Partei der Oppositioun musse Plaz maachen. Den
1. Januar 1993 sinn Tschechien an d'Slowakei offiziell vun enee getrennt hirer
eegener Wee an d'Onofhängegkeet gaangen.

D'Tschechesch Republik ass zanter 1999 Member vun der NATO a vun 2004 un an der
Europäescher Unioun.



https://lb.wikipedia.org/wiki/Suizid

Ënner Suizid versteet een den Doud vun engem Mënsch, dee sech selwer ëmbréngt
ouni friem Awierkung.

Déi relativ dackst Ursaach fir e Suizid bzw. Suizidversuch gëtt an enger
psychescher Krankheet gesinn. En héije Prozentsaz vun alle Suiziden an de
westleche Gesellschafte ginn dorop zréckgeféiert. Virun allem bei Persounen, déi
un Depressioune leiden ass de Suizid méi heefeg.

Ausser dem duebele Suizid, wou z. B. Mann a Fra oder zwee Verléifter sech
zesummen ëmbrengen (Fall vum Dichter Heinrich von Kleist), gëtt och nach de
Massesuizid.

Zu Lëtzebuerg huet de STATEC an de Joren 2000 bis 2005 all Joer tëscht 53 (2003)
an 99 (2002) noweisbar Suiziden erfaasst. Et fält op, datt d'Suiziden zu
Lëtzebuerg bei de Männer ongeféier 4-mol sou dacks si wéi bei de Fraen.
Ausserdeem wäicht d'Aart a Weis wéi Männer sech ëmbréngen (Erschéissen, Strack)
staark vun der Manéier, wéi Fraen sech suizidéieren, (Medikamenter, Erdrénken,
Erofsprangen) of. Et ass rar zu Lëtzebuerg datt eng Fra sech erschéisst oder op
de Strack zréckgräift.

Oft ass et och, datt Persounen, déi sech suizidéiere wëllen, vun der Neier Bréck
erofsprangen. Dobäi ass et allerdéngs eng Kéier virkomm, datt eng Persoun, déi
net an der Mëtt vun der Bréck erofgesprongen ass, an engem Bam gelant ass, a
schwéier blesséiert iwwerlieft huet.

Zënterhier ass d'Zuel liicht erofgaangen: Engem Rapport vun der
Weltgesondheetsorganisatioun WHO/OMS no hu sech am Joer 2012 56 Leit zu
Lëtzebuerg d'Liewe geholl, wouvunner 42 Männer a 14 Fraen, wat enger Quote vun
10 Fälle op 100 000 Awunner entsprécht. Am Verglach mat sengen Nopeschlänner
huet Lëtzebuerg déi niddregst Quote.

Am Juli 2015 huet de Gesondheetsministère den éischte nationale
Preventiounsplang fir 2015-2019 mat 33 Moossname presentéiert. No dësem Rapport
gouf et am Joer 2014 offiziell 85 Doudesfäll duerch Suizid. 2% vun allen
Doudesfäll géifen sech zu Lëtzebuerg duerch Suizid geschéien. Dës Zuelen sinn
awer Schätzungen an d'Donkelziffer läit wuel e gutt Stéck driwwer. Eng vun 10
Persounen hätten schonn eemol dës Manéier ze stierwen envisagéiert.



https://lb.wikipedia.org/wiki/Sudan

De Sudan, offiziell Republik Sudan (op Arabesch: جمهورية السودان), ass e Staat
an Nordostafrika mat Zougank bei d'Rout Mier.

De Sudan läit am Dall vum Nil an Nordafrika a grenzt un Egypten am Norden, un
d'Rout Mier, Eritrea an Ethiopien am Osten, un de Südsudan am Süden, un
d'Zentralafrikanesch Republik am Südwesten, un den Tschad am Westen an u Libyen
am Nordwesten.

Vun 1955 bis 1972 an dunn nees vun 1983 bis 2005 war de Sudan stänneg am
Biergerkrich, am Kader vun deem et 1989 ënner dem Generalleutnant Umar Hasan
Ahmad al-Baschir zu engem Militärputsch koum. Obwuel hien zanterhier
oncontestéiert iwwer d'Land herrscht, sou konnt en awer ni d'Regierungsgewalt
iwwer de Süde gewannen. 2005 gouf dunn e Friddensofkommes tëscht der Regierung
zu Khartum an der Sudanesescher Volleksbefreiungsarméi (SPLA), där wichtegster
südsudanesescher Rebellegrupp, ënnerschriwwen. Et huet dem Süden Autonomie
accordéiert an e Referendum iwwer d'Onofhängegkeet virgesinn, dat vum 9. bis de
15. Januar 2011 duerchgefouert gouf an den 9. Juli vum selwechte Joer zur
Sezessioun vum Südsudan gefouert huet.



https://lb.wikipedia.org/wiki/Sekonn

D'Sekonn (verkierzt v. lat. pars minuta secunda - wat hanner dem diminuéierte
Part (nach eng Kéier) diminuéiert kënnt = sequi) ass d'SI-Basiseenheet vun der
Zäit.

Am SI-Eenheetesystem ass d'Sekonn duerch en atomart Zäitnormal definéiert, well
een domat eng méi grouss Prezisioun a laangfristeg Konstanz kritt wéi mat der
astronomescher Zäitnormaler wéi der Sonnesekonn oder der Ephemeridesekonn.

Eng Sekonn ass der Definitioun no dat 9.192.631.770-facht vun der Period vun
enger Mikrowell, déi mat engem ausgewielten Zoustand Niveausiwwergang am
Cäsiumatom a Resonanz ass. Aneschters formuléiert: dat 9.192.631.770-facht vun
der Periodendauer, vun der dem Iwwergank tëscht den zwee
Hyperfäinstrukturniveauë vum Grondzoustand vun Atomer vum Nuklid C s 133
{\displaystyle Cs^{133}} entspriechender Stralung.

Et ass sech dorop festgeluecht ginn, fir datt en duerchschnëttleche Sonnendag,
deen enger Dréiung vun der Äerd ëm hir Achs entsprécht, sou datt d'Sonn erëm op
derselwechter Plaz ze gesinn ass (dat war déi historesch Definitioun vun der
Sekonn), genee 24 · 60 · 60 Sekonne laang ass. Well dat wéinst der Décélératioun
vun der Äerdrotatioun (Gezäite-Reiwung) a wéinst e puer onregelméissegen
Ännerungen duerch Magmastréim tëscht der Äerdkuuscht an dem Äerdkär net méi ganz
stëmmt, goufe Schaltsekonnen agefouert.



https://lb.wikipedia.org/wiki/Republik_Irland

Irland (Iresch: Éire), och bekannt als Republik Irland (Poblacht na hÉireann),
ass en europäesche Staat. E läit am Atlantik, westlech vu Groussbritannien.

Irland ass eng gréng Fielsinsel an dofir wuessen do net vill Beem a Bësch.
Irland as haaptsächlech vun Hecken, Gestrëpp an aneren niddrege Planze bewues,
déi net vill Nierstoffer brauchen. Laanscht d'Südküst - wou de Golfstrom
laanscht kënnt - wuesse kleng Palmen a verschidden aner verkrëppelt tropesch
Planzen. An där Regioun sti mat déi meescht Beem, mä si wuesse kaum iwwer
Maansgréisst eraus.

Op der Insel gëtt et vill Séien. Dee bekanntsten ass de Lough Neagh. De Floss
Shannon ass mat 370 Kilometer dee längste Floss an Irland. Hien entspréngt am
Norden tëscht den Uertschafte Belleek a Kesch aus dem Lough Erne (Erneséi) an e
fléisst zu Limerick (Grofschaft Munster) an den Atlantik. Tëscht der Quell an
der Mëndung leeft en duerch e sëlleche kleng an e puer grouss Séien, ë. a. de
Lough Ree an de Lough Derg.

Zu de gréisste politsche Parteien an Irland zielen: Fine Gael, Fianna Fáil, Sinn
Féin, Socialist Party, People Before Profit Alliance, Anti-Austerity Alliance,
Labour Party, Social Democrats, Workers and Unemployed Action Group a Green
Party.

D'iresch Wirtschaft huet sech zënter den 1980er vun enger haaptsächlech
landwirtschaftlecher Economie zu enger moderner Economie entwéckelt, déi op
héich technologesch Industrien an Zerwisser spezialiséiert ass. Mat deemools 11
anere Staaten huet Irland 2002 den Euro als offiziell Währung agefouert. D'Land
ass stark vun Auslänneschen Direktinvestitiounen ofhängeg an huet wéinst senger
gutt forméierten Aarbechtskräft an niddrege Steieren op Entreprisen kënnen e
puer multinational Gesellschaften unzéien.

Entreprise wéi Intel hunn an Irland an de spéiden 1980er investéiert; spéider
sinn nach Microsoft a Google dobäikomm. Irland läit op Plaz 8 (2016) vun de
wirtschaftlech fräiste Länner op der Welt vum (dem Index of Economic Freedom
no).

2015 hat Irland no Lëtzebuerg den zweethéchste PIB pro Awunner an der EU (49.300
Euro per capita).

D'Réimesch-Kathoulesch Kierch ass mat 91,6 % vertrueden, d'Church of Ireland mat
2,5 %, aner Glawensrichtunge kommen op 5,9 % (1998).



https://lb.wikipedia.org/wiki/Preisen

Preisen (dt.: Preußen, lat.: Borussia, Prussia oder Prutenia; poln. Prusy;
russ.: Prussija) war ursprénglech d'Gebitt vum baltesche Volleksstamm vun de
Pruzzen, duerno eent vun de Länner vum Däitschen Uerden an zanter dem 16.
Joerhonnert en Herzogtum vun den Hohenzollern ënner polnescher Lehnshoheit, wat
zanter 1618 a Personalunioun mat der Mark Brandenburg verbonne war. Nodeem
Deeler vu Preisen 1660 am Fridde vun Oliva souverän gi waren huet sech vu 1701
un aus Deeler dovun e selbstännegt Kinnekräich gebilt, an den Numm huet
schlussendlech all Herrschaftsgebidder vun den Hohenzollern bezeechent. Dëst
huet, bis op e puer Ausnamen, vun 1815 bis 1866, mat Ausnam vun de Provënze
Posen, Ost- a Westpreisen, dem Däitsche Bond a vun 1867 bis 1871 mat sengem
ganzen Territoire dem Norddäitsche Bond ugehéiert. Vun 1871 bis 1945 war Preisen
e Land vum Däitsche Räich. 1934 gouf et de facto, 1947 de jure opgeléist.

Fir d'Vir- a Fréigeschicht souwéi d'Geschicht vum Uerdensstaat, kuckt w.e.g.
Ostpreisen.

D'Kurfürstentum Brandenburg hat de Keeser Sigismund (1368–1437) 1415 dem
Buerggrafe vun Nürnberg, Friedrich vun Hohenzollern (1371–1440), zum Lehe ginn,
nodeem d'Fürstenhaus vun den Askanier, déi virdrun hei regéiert haten,
ausgestuerwe war. Och d'Herzogtum preise gouf zanter dem 16. Joerhonnert vun
enger Linn aus dem Haus Hohenzollern regéiert, nodeem de leschten Héichmeeschter
vum Däitschen Uerden, Albrecht vu Brandenburg-Ansbach (1490–1568), sech op de
Rod vum Martin Luther (1483–1546) a mam Averständnis vum polnesche Kinnek
Sigismud I. den Eeleren, der Reformatioun ugeschloss hat, an den Uerdensstaat an
en ierflecht Herzogtum ëmgewandelt hat. Sou wéi den Herrscher gouf och
d'Bevëlkerung evangelesch. Den Uerdensstaat war schonn zanter 1466 net méi
souverän, mä ënnerstoung der Lehnshoheit vun der polnescher Kroun. Dofir huet
den Albrecht dem polnesche Kinnek Sigismund I. (1467–1548) den 8. Abrëll 1525 zu
Krakau de Lehnseid fir d'Herzogtum geleescht.

Nodeem d'herzoglech-preisesch Linn vun den Hohenzollern erlosch war, goung
d'Herzogtum 1618 un déi nächste Verwandten, d'Markgrofen an d'Kurfürste vu
Brandenburg. Dës hu vun do u béid Länner an enger Personalunioun regéiert. Bis
zum Traité vu Wehlau (1657) sollt hiert Herrschaftsgebitt awer politesch aus
zwee Deeler bestoen: Brandenburg war en Deel vum Hellege Réimesche Räich, Preise
weiderhin e polnescht Lehen. D'Herrscher vu Brandenburg-Preisen waren also
souwuel dem däitsche Keeser wéi och der polnescher Kroun lehnspflichteg.

Am Drëssegjärege Krich stoung Brandenburg op der Säit vun der evangelescher
Unioun. Wäit Deeler vum Land goufen deemools verwüst an entvëlkert. De Kurfürst
Friedrich Wilhelm (1620–1688), spéider de Grousse Kurfürst genannt, huet nom
Krich eng Schaukelpolitik tëscht de Groussmuechte bedriwwen, fir säi
wirtschaftlech a militäresch schwaacht Land z'entwéckeln. Hien huet
wirtschaftlech Reformen duerchgefouert, eng grouss Arméi opgebaut an de Stänn
zugonschte vun enger absolutistescher Zentraladministratioun d'Muecht geholl.
Ausserdeem hunn Dausende vu franséischen Hugenotten en Asyl bei him fonnt. 1648
huet hien Hinterpommern kaaft, de Rescht vum Ravensberger Land ëm Minden an
Halberstadt souwéi 1680 Magdeburg.

De Friedrich Wilhelm huet och den Opbau vun enger eegener Kurbrandenburgescher
Marine bedriwwen, a Kolonialprojeten a Westafrika an a Westindie verfollegt. Dës
Pläng hunn awer eréischt zum Enn vu senger Regentschaft Erfolleger gewisen. Sou
koum et 1683 zu der Grënnung vun der Festung Gross Friedrichsburg am haitege
Ghana, déi awer scho 1718 un d'Hollänner verkaaft gouf. 1685–1721 war d'Insel
Arguim virun der Küst vum haitege Mauretanien ënner dem Numm Arguin eng
brandenburg-preisesch Kolonie. An der Karibik gouf en Deel vum dänesche Besëtz
St. Thomas zu engem brandenburgeschen Handelsstützpunkt. Fir en adequate
Stützpunkt an Däitschland ze hunn, huet de Friedrich Wilhelm den 2. Mee 1683 e
Vertrag mat der Stad Emden geschloss, an si zum Sëtz vu senger Afrikanescher
Handelskompanie gemaach.

Ënner dem Kurfürst Friedrich Wilhelm gouf Brandenburg no Éisträich dat mächtegst
Land am Räich. Wéi Polen duerch Ausernanersetzunge mat Schwede geschwächt war,
konnt hien 1657 am Traité vu Wehlau d'Herzogtum Preisen aus der polnescher
Uewerhoheit léisen. Am Fridde vun Oliva vu 1660 gouf d'Souveränitéit vum
Herzogtum entgülteg unerkannt. Dëst war eng desisif Viraussetzung fir
d'Erhiewung zum Kinnekräich ënner dem Jong vum Grousse Kurfürst.

Rang, Reputatioun a Prestige vun engem Fürst waren an der Zäit vum Absolutismus
wichteg politesch Facteuren. Dem Kurfürst Friedrich III. vu Brandenburg
(1657-1713) koum dohier d'Tatsaach immens geleeën, datt d'Herzogtum Preisen
zanter 1660 ënner kenger anerer Kroun méi stoung, also souverän war. Dat huet
him erméiglecht, d'Herzogtum zum Kinnekräich z'erhiewen, a sech selwer zum
Kinnek ze maachen. Dobäi huet hie virun allem versicht, d'Ranggläichheet mam
Kurfürst vu Sachsen, deen zugläich Kinnek vu Polen war, a mam Kurfürst vun
Hannover, deen Uspréch op den engleschen Troun hat, ze respektéieren. De Keeser
Leopold I. huet zougestëmmt, datt hien als Herrscher fir Territoire baussent
sengem Räich, wat op d'Herzogtum Preisen zougetraff huet, de Kinnekstitel däerf
droen. Sou huet sech de Kurfürst den 18. Januar 1701 als Friedrich I. zu
Königsberg eegenhänneg zum "Kinnek a Preisen" gekréint.

Dës besonnesch Titulatur "a Preisen" war noutwenneg, well d'Bezeechnung als
"Kinnek vu Preisen" als Herrschaftsusproch op dat gesamt preisescht Gebitt
verstane gi wier. Well awer d'Ermland a Westpreisen deemools nach polnesch
waren, hätt dëst zu Konflikter mam Nopeschland gefouert, deem seng Herrscher
nach bis 1742 den Titel "Kinnek vu Preisen" beusprocht hunn. Zanter 1701 huet
sech am allgemengen däitsche Sproochgebrauch d'Landesbezeechnung "Kinnekräich
Preisen" fir all Gebidder déi vun den Hohenzollern regéiert goufen agebiergert -
ob déi elo am oder baussent dem Hellege Réimesche Räich louchen.

De Jong vum Friedrich I., de Friedrich Wilhelm I. (1713–1740), hat et net sou
mam Prunk a mam Pomp wéi säi Papp, mä war spuersam a praktesch verulaagt. Den
"Zaldotekinnek" gëllt als den eigentleche Schëpfer vum preisesche Beamtentum a
vun der Arméi, déi hien zu enger vun de schlagkräftegsten a ganz Europa
ausgebaut huet. Wann een d'Gréisst vum Land mat der Gréisst vun der Arméi
vergläicht, wonnert een sech net wann de Voltaire spéider seet, Preise wier kee
Land mat enger Arméi, mä eng Arméi mat engem Land.

De Kinnek huet awer och méi wéi 20.000 Salzburger, protestantesch
Glawensflüchtlingen, an Ostpreisen an an aneren Deeler vum Land ugesidelt. 1720
huet hie Vorpommern bis zu der Peene vu Schweden ofkaaft.

Den 31. Mee 1740 koum de Friedrich II. – spéider och „Friedrich de Grousse“
genannt – op den Troun. Obschonn hien als Krounprënz éischter e Faible fir
d'Philosophie an d'schéi Kënscht hat, huet hien a sengem éischte Regierungsjoer
d'preisesch Arméi a Schlesien amarschéiere gelooss, op dat d'Hohenzollern
ëmstridden Usprëch erhuewen haten. An den dräi Schlesesche Kricher (1740–1763)
ass et him gelongen, d'Eruewerung géint Éisträich ze behapten, am Siiwejärege
Krich souguer géint eng Koalitioun aus Éisträich, Frankräich a Russland. Dëst
war den Ufank vun der preisescher Groussmuechtstellung an Europa a vum
preisesch-éisträicheschen Dualismus am Räich.

1744 goung d'Grofschaft Ostfriesland nom Ausstierwe vum Fürstegeschlecht vun den
Cirksena u Preisen, wat schonn zanter 1683 duerch Handelsbezéiungen Virdeeler
vun Ostfriesland gezunn hat.

An de leschten 23 Joer vu senger Herrschaft, déi bis 1786 gedauert huet, huet de
Friedrich, dee sech als "éischten Dénger vum Staat" verstanen huet, de
Landesausbau a weider Besidlung vu brandenburgesch-preisesche Gebidder
gefërdert, sou zum Beispill vum Odenbruch. Als Vertrieder vum Opgekläerten
Absolutismus huet hien d'Folter ofgeschaaft, d'Schoulpflicht agefouert, en
Allgemengt preisescht Landrecht geschaaft, an huet mat der Garantie op komplett
Glawensfräiheet weider Exulanten an d'Land gelackelt. No senger Opfaassung sollt
a Preisen "jeder nach seiner Façon selig werden". Bekannt gouf an dësem
Zesummenhang säin Aussproch: "Alle Religionen seindt gleich und gut, wan nuhr
die leute, so sie profesieren, Ehrlige leute seindt, und wenn Türken und Heiden
kämen und wollten das Land pöplieren, so wollten wir sie Mosqueen und Kirchen
bauen."

Zesumme mat Éisträich a Russland huet de Friedrich d'Zerstéckelung vu Pole
bedriwwen. Bei der éischter Deelung vu Polen 1772 gounge Polnesch-Preisen, den
Netzedistrikt an d'Fürstbistum Ermland un de Friedrich II., sou datt hie sech
elo Kinnek vu Preise konnt nennen.

D'Politik vis-à-vis vu Pole gouf vum Friedrich Wilhelm II. (1786–1797)
weidergefouert. Bei der 2. an 3. Deelung vu Polen (1793 a 1795) huet sech Preise
weider polnesch Gebidder bis op Warschau geséchert.

Ënner dem Friedrich Wilhelm II. (1786–1797) huet sech Preisen als éischt un de
Koalitiounskricher géint dat revolutionäert Frankräich bedeelegt, mä ass nom
Fridde vu Basel 1795 fir méi wéi ee Joerzéngt aus der antifranséischer Allianz
ausgetrueden.

Eréischt wéi 1806 Verhandlunge mat Frankräich iwwer d'Opdeelung vun de
Muechtsphären an Däitschland gescheitert waren, koum et nees zum Krich. An der
Schluecht vu Jena huet Preisen eng batter Néierlag géint d'Truppe vum Napoleon
missen erliewen; de Kinnek Friedrich Wilhelm III. (1797–1840) a seng Famill hu
missen als Iwwergangsléisung op Memel flüchten. Der Staat huet 1807 am Fridde
vun Tilsit ongeféier d'Hallschent vu sengem Gebitt verluer, besonnesch
Territoiren aus der zweeter an drëtter polnescher Deelung, déi elo un
d'Groussherzogtum Warschau goungen. Ausserdeem huet hie missen eng Allianz mat
Frankräich agoen.

D'Néierlag vu Preisen hat eng Erneierung vum Staat onëmgänglech gemaach. Mat de
Stein-Hardenberg Reformen ënner der Leedung vum Freiherr vom Stein, dem
Scharnhorst an dem Hardenberg gouf d'Bildungswiese reforméiert, 1807 gouf
d'Leifeegeschaft vun de Baueren opgehuewen an 1808 d'Selbstverwaltung vun de
Stied agefouert. 1810 gouf d'Gewerbefräiheet agefouert. D'Reform vun der Arméi
gouf 1813 mat der Aféierung vun der allgemenger Wehrpflicht ofgeschloss.

No der Néierlag vum Napoleon géint Russland huet Preisen d'Allianz mat
Frankräich gekënnegt an huet sech ab 1813 un de sougenannte Fräiheetskricher an
der anti-franséischer Koalitioun bedeelegt. Preisesch Truppen ënner dem
Marschall Blücher hu bei der Schluecht vu Waterloo 1815 zu der entgülteger
Victoire iwwer den Napoleon e groussen Deel bäigedroen.

D'Verspriechen, wat de Friedrich Wilhelm III. dem Vollek während de
Fräiheetskricher ginn hat, nämlech datt d'Land eng Konstitutioun géif kréien,
huet en awer ni ageléist. Hien huet mam Zar vu Russland a mam Keeser vun
Éisträich d'Helleg Allianz an d'Liewe geruff, déi et op d'Ënnerdréckung vun
allen Demokratiebestrieweungen an Europa ofgesinn hat.

Beim Wiener Kongress 1815 krut Preise säin aalt Staatsgebitt nees zréck,
ausserdeem och nach de Rescht vu Vorpommern, den nërdlechen Deel vum Kinnekräich
Sachsen, Westfalen an d'Rhäinprovënz. Et huet zwar déi fréier polnesch Provënz
Posen behalen, mä huet dës Gebidder an der zweeter an drëtter polnescher Deelung
u Russland verluer. Preisen huet elo aus zwee grousse, mä raimlech getrennte
Lännerbléck an Ost- a Westdäitschland bestanen. Et gouf Member vum Däitsche
Bond, dem labbere Verband vun den däitsche Staaten ënner éisträichescher
Féierung, dee vun 1815 bis 1866 existéiert huet.

Fir Preise louch wéinst der Tatsaach, datt säi Staatsgebitt an zwee gedeelt war,
d'wirtschaftlech Eenegung vun Däitschland no 1815 am eegenen Interessi.
D'Kinnekräich huet zu den dreiwende Kraafte vum Däitschen Zollveräin gezielt,
deem et 1834 bäigetrueden ass. Doropshi koum et och am Land selwer zu ëmmer méi
Zoustëmme fir eng däitsch Eenegung, besonnesch bei de Protestanten, déi
Hoffnungen haten, datt Preisen Éisträich un der Spëtzt vum Däitsche Bond ofléise
géif. Et gouf riets vu „Preußens deutscher Sendung“, an datt d'Land ëmmer méi an
Däitschland eran- an Éisträich aus Däitschland erauswuesse géif.

De Regierungsuntrëtt vum Friedrich Wilhelms IV. (1840–1861) hat am Ufank
d'Hoffnunge vun de Liberalen an den Unhänger vun der däitscher Eenegung waakreg
gemaach. Mä dës Hoffnunge goufe séier enttäuscht, nodeem de Kinnek sech laang
Zäit geweigert huet, och nëmme fir den eegenen Territoire e gemeinsame Landtag
an eng eenheetlech Konstitutioun anzeféieren. Mä während der Mäerzrevolution vun
1848 huet et awer geschéngt, wéi wann de Kinnek d'Fuerderunge vun de
Revolutionäre géif akzeptéieren. Fir d'éischt Kéier gouf e Vereenegte Landtag
fir ganz Preisen zu Berlin aberuff. Gläichzäiteg koum et zu Wale fir dat éischt
gesamtdäitscht Parlament, d'Frankfurter Nationalversammlung.

Mä schlussendlech hu sech d'Partisane vum Nationalstaat duerchgesat, déi nëmmen
déi däitsch Deeler vun Éisträich an d'Räich ophuele wollten (sougegannt
groussdäitsch Léisung). Well Éisträich awer net bereet war, op seng net-däitsch
Landesdeeler ze verzichten, koum et zu der klengdäitscher Léisung. Demokratie an
däitsch Eenheet sinn awer 1849 gescheitert, wéi de Friedrich Wilhelm IV.
d'Keeserkroun ofgeleent huet, déi him op der Nationalversammlung ugebuede gi
war. D'Revolutioun gouf a Süddäitschland mat der Hëllef vu preiseschen Truppen
entgülteg néiergeschloen. Preise krut 1850 eng vum Kinnek opgezwonge
Konstitutioun.

Am Laf vun der Industrialiséierung goufen eng grouss Zuel vu Land- a
Waasserweeër, a Kanäl gebaut, déi queesch duerch d'Däitschland de Weste mam Oste
verbonnen hunn. Am Uewerland vu West- an Ostpreisen ass den Uewerländesche Kanal
entstanen, deen d'Ostséi an Elbing am Norde mat Masuren am Süde verbonnen huet.
An den 1860er Jore gouf mam Bau vun der Ostbunn ugefaangen, déi vu Berlin iwwer
Thorn a Königsberg bis zu der Ostgrenz gefouert huet, a bis zum Zweete Weltkrich
eng vun den Haaptverkéiersachse vu Preise war.

De Wilhelm I., dee schonn 1858 d'Regentschaft fir säi Brudder Friedrich Wilhelm
IV. iwwerholl hat, nodeem dee schonn e puer Häerzinfarkter hanner sech hat, an
net méi fäeg war ze regéieren, ass 1861 op de preiseschen Troun geklommen. Mam
Krichsminister Roon hat hie wëlles, d'Arméi ze reforméieren, den Déngscht sollt
méi laang daueren an d'Arméi sollt opgerüst ginn. D'liberal Majoritéit vum
Preisesche Landtag, den den Droit vum Budget hat, wollt awer d'Suen heifir net
erausréckelen. Et koum zu engem Konstitutiounskonflikt, wou de Kinnek souguer
dru geduecht huet ofzedanken. Als leschten Auswee huet hien 1862 beschloss, den
Otto von Bismarck als Ministerpresident ze beruffen. Dëse war e vehemente
Partisan vum kinneklechen Usproch op Elengherrschaft an huet jorelaang géint
d'Konstitutioun an d'Parlament ouni gesetzlechen Haushalt regéiert.

Aus der Erkenntnes eraus, datt d'preisesch Kroun nëmmen da vum Vollek de Réck
gestäerkt géif kréien, wa si sech un d'Spëtzt vun der däitscher
Eeenegungsbewegung setzt, huet de Bismarck dräi Kricher gefouert, déi dem Kinnek
Wilhelm déi däitsch Keeserkroun abruecht hunn:

Däitsch-Dänesche Krich 1864: De Kinnek vun Dänemark war a Personalunioun mam
Herzog vu Schleswig-Holstein, wat zanter 1460 eng Eenheet gebilt huet. Nëmmen
d'Deelherzogtum Holstein huet awer zum Däitsche Bond gehéiert. De Versuch vun
der Kopenhagener Regierung, Schleswig ënner dem Ausschloss vun Holstein an den
dänesche Gesamtstaat anzeglidderen, huet 1864 ënner der Féierung vu Preisen an
Éisträich zum Krich vun Däitsche Bond géint d'nërdlecht Nopeschland gefouert. No
hirer Victoire huet déi dänesch Kroun missen op Schleswig an op Holstein
verzichten. Déi zwee Deelherzogtümer goufen elo vu Preisen an Éisträich zesummen
administréiert.

Däitsche Krich 1866: Den Ulass vun dësem Krich ware Konflikter tëscht Éisträich
a Preisen ëm d'Administratioun an d'Zukunft vu Schleswig-Holstein. Déi méi déif
Ursaach war awer och de Sträit ëm d'Virherrschaft an Däitschland. Op der Säit
vun Éisträich stoungen d'mëtteldäitsch Staaten, op der Säit vu Preisen nieft den
norddäitsche Staaten och Italien. Nodeem preisesch Truppen ënner dem Moltke den
3. Juli 1866 an der Schluecht vu Königgrätz déi entscheedend Victoire kritt
haten, huet Éisträich seng Virmuechtstellung verluer, an ass aus dem Däitsche
Bond ausgetrueden. Fridde vu Prag den 23. August 1866 huet Preisen d'Kinnekräich
Hannover, Hessen-Kassel, d'Herzogtum Nassau, d'Fräi Stad Frankfurt a ganz
Schleswig-Holstein abruecht. Domat waren elo bal all preisesch Gebidder matenee
verbonnen.

Den Däitsche Bond, dee faktesch schonn duerch de Krich zerfall war, gouf 1866 am
Fridde vu Prag formell opgeléist. Scho fënnef Deeg virdrun hat Preisen zesumme
mat de Länner nërdlech vun der Main-Linn den Norddäitsche Bond gegrënnt. Um
Ufank e Militärbündnis, hunn d'Vertragsparteien 1867 eng Konstitutioun
ausgeschafft, déi Preisen zum dominante Bundesstaat gemaach huet. Déi
Konstitutioun, déi de Bismarck entworf hat, huet an de wesentleche Punkten déi
vum Däitsche Räich iwwerholl. De Kinnek vu Preise war President an de preisesche
Ministerpresident war Bundeskanzler vum Norddäitsche Bond. D'souverän Staaten hu
missen e sougenannt Schutz- und Trutzbündnis mat Preisen agoen.

Franséisch-Preisesche Krich 1870/71: De Bismarck huet de Sträit mat Frankräich
ëm déi spuenesch Trounkandidatur vun engem kathouleschen Hohenzollernprënz
bewosst zougespëtzt (kuckt och Emser Depesch), fir d'Regierung vum Napoléon III.
zu enger Krichserkläerung ze provozéieren. Dëst stellt fir d'süddäitsch Staate
Bayern, Bayern, Württemberg a Baden de Bündnisfall duer. No der séierer Victoire
ware si gezwongen, dem Norddäitsche Bond bäizetrieden. Domat war d'Däitscht
Räich an der klengdäitscher Versioun gegrënnt ginn, wat schonn Thema bei der
Nationalversammlung vun 1848/49 war. An der Galerie des Glaces zu Versailles
gouf de Wilhelm I. den 18. Januar 1871 - um 170. Joresdag vun der
Kinnekskréinung vum Friedrich I. - zum Däitsche Keeser proklaméiert.

Preisen ass vun 1871 u genee sou an Däitschland opgaangen, wéi Däitschland e
preisesche Charakter krut. De Kinnek vu Preise war och Däitsche Keeser an de
preisesche Ministerpresident bal ëmmer och Räichskanzler. De Ministerpresident
an de Kanzler hunn awer net unbedingt misse preisesch sinn, wéi am Fall vum
Chlodwig zu Hohenlohe-Schillingsfürst.

Tëscht 1871 an 1887 huet de Bismarck de sougenannte Kulturkampf géint déi
kathoulesch Bevëlkerungsdeeler gefouert, besonnesch géint d'polnesch
Bevëlkerung, déi de Bismarck versicht huet, ze germaniséieren.
D'Germaniséierungspolitik gouf nom Ofdanke vum Bismarck 1894 vum Däitschen
Ostmarkveräin, deen zu Pose gegrënnt gi war, weidergefouert.

De schwéier kranke Friedrich III. ass am Mäerz 1888 als Nofolger vum Wilhelm I.
op den Troun komm, mä schonn no enger Regierungszäit vun nëmme 99 Deeg
gestuerwen. Am Juni vum Dräi-Keeser-Joer koum de Wilhelm II. op den Troun. Bis
zu der Ofdankung vum Keeser am Verlaf vun der Novemberrevolutioun vun 1918 waren
d'preisesch an d'Räichspolitik enk matenee verbonnen.

Als Folleg vun der Néierlag am Éischte Weltkrich an der Novemberrevolutioun vun
1918/19 huet de Wilhelm II. als Däitsche Keeser a Kinnek vu Preisen ofgedankt.
Domat goung d'Realunioun vu Preise mam Däitsche Räich op en Enn, wéi si zanter
dem Bismarck bestanen hat. D'Land gouf als eegestännege Fräistaat am
Räichsverband proklaméiert, a krut 1920 eng demokratesch Konstitutioun.

De Verloscht vun Territoiren, deen am Traité vu Versailles festgehale gi war,
huet - bis op d'Reichsland Elsass-Loutrengen - ausschliisslech preisesch
Gebidder betraff: Eupen-Malmedy goung un d'Belsch, Nordschleswig un Dänemark,
d'Memelland u Litauen, d'Hultschiner Ländchen un d'Tschechoslowakei. Grouss
Deeler vun de Gebidder, déi Preisen am Kader vun de polneschen Deelunge kritt
hat, souwéi Ost-Uewerschlesien sinn u Pole gaangen. Danzeg gouf Fräi Stad ënner
der Administratioun vum Vëlkerbond. Wéi scho virun de polneschen Deelungen hat
Ostpreise keng Landverbindung mam Rescht vum Däitsche Räich a konnt nëmme per
Schëff (Séidéngscht Ostpreisen) oder per Eisebunn duerch de Polnesche Korridor
erreecht ginn. Och d'Saargebitt gouf gréisstendeels aus preiseschen Territoire
gebilt.

Vun 1919 bis 1932 hunn a Preisen Regierunge vun der Weimarer Koalitioun regéiert
(SPD, Zentrum an DDP), 1921 bis 1925 ëm déi DVP erweidert. Anescht wéi a
verschiddenen anere Länner vum Räich war d'Majoritéit vun den demokratesche
Parteien a Preisen ni a Gefor. Den Ostpreis Otto Braun, dee vun 1920 bis 1932
quasi ouni Ënnerbriechung un der Spëtzt war, a bis haut als ee vun de fäegste
sozialdemokratesche Politiker vun der Weimarer Republik gëllt, huet zesumme mam
Inneminister Carl Severing eng Partie Reforme verwierklecht, déi spéider e
Beispill fir d'Bundesrepublik Däitschland waren. Dozou gehéiert zum Beispill dat
Konstruktiivt Mësstrauensvotum, wat et méiglech mécht, de Ministerpresident
ofzewielen, wa gläichzäiteg en neie Ministerpresident gewielt gëtt. Op dës Aart
a Weis konnt d'Preisesch Landtagsregierung soulaang am Amt bleiwen, wéi sech am
Landtag keng Positiv Majoritéit gebilt huet, also eng Majoritéit vun den
Oppositiounsparteien, déi och wierklech zesummeschaffe wollten.

Als Stäip vun der Weimarer Demokratie gouf Preisen net duerch d'Wieler, mä
eréischt duerch de Preiseschlag vum Räichskanzler Franz von Papen aus dem Wee
geraumt. A dësem Staatsstreech huet sech d'Räichsregierung den 20. Juli 1932 per
Veruerdnung duerch d'preisesch Landesregierung ënner dem Virwand ofgesat, si
hätt d'Kontroll iwwer d'ëffentlech Uerdnung a Preise verluer (kuckt och:
Altonaer Bluttsonnden). Vum Groussdeel vum Staatsapparat begréisst, huet de von
Papen als Räichskommissar selwer d'Muecht iwwer de Fräistaat Preisen iwwerholl.
Am Däitsche Räich war domat déi wichtegst demokratesch Landesregierung aus dem
Wee. De Preiseschlag huet nëmmen en halleft Joer méi spéit d'Muechtergräifung
vum Hitler immens erliichert, well him vun Ufank un d'Muechtmëttel vun der
preisescher Regierung - virun allem de Policeapparat - zur Verfügung stoungen.

No der Ernennung vum Hitler zum Räichskanzler gouf den Hermann Göring
Reichskommissar für das preußische Innenministerium. Domat stoung den
Nationalsozialisten bei hirer Muechtergräifung vun Ufank un d'Exekutivgewalt vun
der preisescher Landesregierung zur Verfügung, virun allem d'Police.

E puer Woche méi spéit, den 21. Mäerz 1933, koum et zum sougenannten Dag vu
Potsdam. Dobäi gouf den neie Räichstag, deen de 5. Mäerz nei gewielt gi war, an
der Presenz vum Räichspresident Paul von Hindenburg symbolträchteg an der
Potsdamer Garnisounskierch opgemaach, dem Graf vun de preisesche Kinneken.
D'propagandistescht Evenement, an deem den Hitler an d'NSDAP „die Vermählung des
alten Preußen mit dem jungen Deutschland“ gefeiert hunn, sollt
preisesch-monarchistesch an däitschnational Kreesser fir den
nationalsozialistesche Staat gewannen, an d'Konservativ am Räichstag zu der
Zoustëmmung zum Ermächtigungsgesetz bewegen.

Am nationalsozialisteschen Eenheetsstaat gouf zanter 1933 Preise wéi all aner
däitsch Länner gläichgeschalt. D'„Gesetz über den Neuaufbau des Reiches“ vum 30.
Januar 1934 an d'„Reichsstatthaltergesetz“ vum 30. Januar 1935 hunn d'Länner
zwar net formell opgeléist, mä hunn hinnen awer hir Eegestännegkeet geholl.
D'Landesregierunge goufe vu Reichsstatthaltere kontrolléiert, déi vum
Reichskanzler ernannt goufen. Parallel dozou krut d'Andeelung a (Partei-)Gauen
ëmmer méi Bedeitung, d'Gauleiter goufe vum "Führer und Reichskanzler" ernannt,
deen zugläich Parteichef vun der NSDAP war. A Preise goung dës
anti-föderalistesch Politik nach méi wäit: Zanter 1934 goufe quasi all seng
Landesministère mat den entspriechende Räichsministèren zesummegeluegt. Nëmmen
de preisesche Finanzministère, d'Archivadministratioun a verschidden aner
Landesadministratioune si bis 1945 eegestänneg bliwwen. Reichsstatthalter fir
Preise gouf formell den Hitler selwer. Seng Funktioune goufen allerdéngs vum
Hermann Göring als preisesche Ministerpresident erfëllt.

Am Verlaf vum Grouss-Hamburg-Gesetz koum et zu weideren territoriale
Verännerungen. Preise gouf den 1. Abrëll 1937 ë. a. ëm déi bis dohi fräi
Hansestad Lübeck erweidert.

Déi am Zweete Weltkrich annektéiert polnesch (a fréier preisesch Gebidder) goufe
gréisstendeels net mat Preise verbonnen, mä sougenannte Reichsgauen zougedeelt.

Mam Enn vun der nationalsozialistescher Herrschaft, der Opdeelung vun
Däitschland a Besatzungszonen an dem Oftriede vun alle Gebidder ëstlech vun Oder
an Neisse huet Preisen 1945 de facto opgehale mat existéieren. Verschidde
Gebidder goufen aus dem Land Preisen erausgeléist, fir nei Länner ze bilden. Mam
Kontrollratsgesetz Nr. 46 vum 25. Februar 1947 huet den Alliéierte Kontrollrot
och formell d'Opléisung vum preisesche Staat beschloss, well hien en „Hort des
deutschen Militarismus“ wir, an domat verantwortlech fir den Éischten an Zweete
Weltkrich. D'Begrënnung vum Kontrollrot huet d'rechtsstaatlech Traditioune vum
Land, genee sou wéi d'Tatsaach datt Preisen an der Weimarer Republik bis zum
„Preiseschlag“ eng Bastioun vun der Demokratie war, verkannt.

D'Gebidder vun den Hohenzollern, fir déi sech no 1701 lues awer sécher den Numm
Kinnekräich Preisen agebiergert huet, hunn am Ufank vum 18. Joerhonnert aus de
Landesdeeler Brandenburg, Pommern, Preisen, Geldern, Kleve, Moers, Krefeld,
Tecklenburg, Lingen, Minden, Mark, Ravensberg, Lippstadt, Magdeburg,
Halberstadt, Neuenburg a Valangin bestanen. 1713 goufen d'Landesdeeler a folgend
Provënzen opgedeelt: Mëttel-, Ucker- und Altmark, Neumark-Pommern-Kassuben,
Preisen, Geldern-Kleve, Minden-Mark-Ravensberg, Magdeburg-Halberstadt, Neuenburg
a Valangin. 1740 goufen d'Provënzen a Krichs- an Domänekammern iwwerfouert, oder
nei opgedeelt. Och hir Gestalt huet sech am Laf vum folgende Joerzéngt e puermol
geännert, wéi weider Gebidder zu Preisen dobäi koumen.

Nom Wiener Kongress 1815 gouf de Staat Preise mat der „Verordnung wegen
verbesserter Einrichtung der Provinzialbehörden“ vum 30. Abrëll 1815 an zéng
Provënzen agedeelt (a Klameren d'Haaptstad), déi mat der Ausnam vun Ostpreisen,
Westpreisen a Posen dem Däitsche Bond bäigetruede sinn:

Zanter 1822 hunn d'Provënze „Jülich-Kleve-Berg“ a „Groussherzogtum Nidderrhäin“
d'Rhäinprovënz mat der Haaptstad Koblenz gebilt. 1829 goufen Ost- a Westpreisen
zu der Provënz Preise mat der Haaptstad Königsberg vereenegt. Domat huet sech
d'Zuel vun de Provënzen op 8 verklengert. 1849 hunn d'Fürste vun Hechingen a
Sigmaringen op hir Herrschaft verzicht, wouduerch dës beid Fürstentümer u Preise
gefall sinn. Si goufen am Regierungsbezierk Sigmaringen zesumme gefaasst, dee
spéider och als „Hohenzollernsche Lande“ bezeechent ginn ass. 1853 huet Preise
vun Oldenburg e Landstreech op der Jade kaaft, op deem en Hafen ugeluecht gouf.
1869 krut dat Gebitt zesumme mat der Uertschaft den Numm Wilhelmshaven an ass
1867 un déi nei Provënz Hannover gaangen. Nom Däitsche Krich vun 1866 huet
Preisen d'Kinnekräich Hannover annektéiert, d'Kurfürstentum Hessen, d'Herzogtum
Nassau, d'Fürstentümer Schleswig an Holstein souwéi déi Fräi Stad Frankfurt um
Main. Aus deene Gebidder goufen dräi Provënze gemaach:

Preisen hat domat 11 Provënzen. D'Zuel goung duerno op 12 erop, wéi aus der
Provënz Preisen zwou eenzel Provënze gemaach goufen: Ostpreisen a Westpreisen.

Nom Éischte Weltkrich huet Preise verschidde Gebidder verluer, a gouf zum
Fräistaat. D'Provënz Pose gouf quasi ganz u Polen ofgetrueden. D'Provënz
Westpreise goung zu engem groussen Deel och u Polen an un d'fräi Stad Danzeg.
Nëmmen den ëstlechen Deel vu Westpreisen ass bei Preise bliwwen, a gouf an
d'Provënz Ostpreise gesat. De Rescht vun de Gebidder vu Posen a Westpreisen, déi
preisesch bliwwe sinn, goufen 1922 zu enger neier (an zweedeeleger) Provënz, déi
den Numm „Provënz Grenzmark Posen-Westpreußen“ krut. An der Tëschenzäit war 1919
d'Provënz Schlesien an zwou Provënzen opgedeelt ginn, „Nidderschlesien“ an
„Uewerschlesien“. E Joer méi spéit ass Berlin aus dem Provinzialverband
Brandenburg ausgetrueden, a gouf eng eege Provënz.

Zanter 1922 huet de Fräistaat Preisen domat aus folgenden 12 Provënze bestanen
(a Klameren d'Gebittskierperschaften, deenen d'Gebidder vun de jeeweilege
Provënzen haut entspriechen):

1938 goufen déi zwou schlesesch Provënzen nees vereenegt, an d'Provënz Grenzmark
Posen-Westpreisen gouf opgeléist, an op d'Nopeschprovënze Pommern, Brandenburg a
Schlesien opgedeelt. Domat huet Preise bis zu senger formeller Opléisung 1947
nëmmen nach aus eelef Provënze bestanen.

Net berücksichegt sinn dobäi d'Deelunge vun de Provënzen Hessen-Nassau, Sachsen
a Schlesien a jeeweils zwou Provënze während dem Zweete Weltkrich.

No 1945 gouf Preisen nom Artikel I vum Gesetz Nr. 46 vum Alliéierte Kontrollrot
opgeléist an ënner der Sowjetunioun, Polen an den neien däitsche Länner an der
Sowjet- an den dräi Westzonen opgedeelt.

D'Gebidder ëstlech vun der Oder an der Lausitzer Neiße souwéi Swinemünde a
Stettin goungen 1945 u Polen an un d'Sowjetunioun. Den nërdlechen Deel vun
Ostpreise koum ënner sowjetesch, d'Ermland, Masuren an déi aner preisesch
Gebidder bis zu der Oder-Neiße-Linn ënner polnesch Administratioun. De gréissten
Deel vun der däitscher Bevëlkerung déi do gelieft huet, si geflücht oder goufe
verdriwwen. An dëse Gebidder goufen no 1945 virun allem polnesch Verdriwwener
aus de fréiere polneschen Ostgebidder ugesidelt.

D'Gebidder vun de preisesche Provënzen, wéi si vun 1867 bis 1914 bestanen hunn,
verdeelen sech haut folgendermoossen op d'Länner vun der Bundesrepublik
Däitschland an op sechs weider europäesch Staaten.

Quasi all däitsch Länner mat der Ausnam vu Bayern hu fréiere preiseschen
Territoire iwwerholl. Si hate sech allerdéngs schonn zu der Zäit vum Napoléon
Deeler vu Preise geholl. Dobäi kommen néng polnesch Woiwodschaften souwéi fënnef
weider Staaten:

Dänemark: Amt Sønderjylland, an Zukunft Westdeel vun der Regioun Sønderdanmark
(Nordschleswig)

"d'Preisen" An der Festung Lëtzebuerg war vun 1815 bis 1867 eng preisesch
Garnisoun stationéiert. Dësen Ëmstand, an och d'Tatsaach, datt d'Territoiren
ëstlech vu Lëtzebuerg vun 1815 bis nom Zweete Weltkrich zu Preisen gehéiert
hunn, erkläert, firwat zu Lëtzebuerg zum Deel bis haut "d'Preisen" pars pro toto
fir "déi Däitsch" gebraucht gëtt. No den Erfarungen am Zweete Weltkrich ass et
net verwonnerlech, datt den Ausdrock dacks eng pejorativ Konnotatioun kritt
huet. Dofir gëllt et hautgesdaags als net méi politesch korrekt, en an deem
Kontext ze gebrauchen.



https://lb.wikipedia.org/wiki/Napol%C3%A9on_Bonaparte

Den Napoleon Bonaparte (eigentlech Napoleone Buonaparte, korsesch och
Nabulione), 15. August 1769 - 5. Mee 1821, war ee Generol vun der Revolutioun an
huet Frankräich zanter 1799 dirigéiert, fir d'éischt als Konsul a war vun 1804
bis 1815 de Keeser vun de Fransousen. Hien huet een groussen Deel vum
kontinentalen Europa eruewert a war ë. a. un der brutaler Okkupatioun vu
Lëtzebuerg bedeelegt. Hien huet seng Famill op d'Tréin vun enger Rëtsch vu
Länner gesat.

Säi Spëtznumm war Le Petit Caporal, d'Englänner hunn en Oger genannt an zu
Lëtzebuerg war de Bonaparte als Bounepaart bekannt, en Numm dee besonnesch fir
d'Goldmënz mat sengem Kapp gebraucht gouf.

Den Napoléon ass zu Ajaccio op der Insel Korsika op d'Welt komm, kuerz nodeem
d'Fransousen d'Insel vu Genua ofkaaft haten. Seng Famill ass aus dem klengen
Adel vu Korsika. Säi Papp arrangéiert, datt de klengen Napoléon a Frankräich
studéiere kann, dat wéi hien néng Joer al war.

Uganks huet den Napoléon sech a Frankräich als Auslänner gesinn. No Studien a
Militärschoule wéi Brienne geet hien an d'Artillerie. 1787 gëtt hie Lieutenant
en second zu Valence. Wéi d'Revolutioun 1789 ausbrécht, ass hien en Offizéier an
der franséischer Arméi. Den Napoléon geet zréck op Korsika wou d'Paolisten eng
konstitutionell Monarchie nom Bild vun England ënnerstëtzen. 1792 gëtt den
Napoléon Chef vun der Garde nationale. Mä d'Hiriichtung vum Kinnek geheit alles
op d'Kopp. E Biergerkrich brécht aus an d'Famill Bonaparte muss a Frankräich
fortlafen. Den Napoléon ënnerstëtzt d'Revolutioun a gëtt 1793 als Chef vun der
Artillerie op Toulon geschéckt, dat sech den Englänner erginn huet. De Plang
deen hien dem Dugommier virschléit, erlaabt et de Fransousen, de Royalisten an
Englänner d'Stad nees ofzehuelen. Duerch seng enk Relatioune mat de Jakobiner
kënnt den Napoléon no der Chute vum Robespierre (9. Thermidor Joer II)
kuerzzäiteg an de Prisong.

Nodeem den Napoléon erëm op fräiem Fouss ass, kann hien duerch d'Hëllef vum
Barras e royalisteschen Opstand géint d'Convention nationale am Joer 1795
néierschloen.

Duerch säi kloere Verstand a seng Kapazitéit, dat essentiellt vu militäreschem
Wëssen z'absorbéieren, huet hien de stäerkeren Asaz vun der Artillerie als
Hëllef fir d'Infanterie agefouert. Als Commandant en Chef vun der Italien-Arméi
huet hien d'Éisträicher e puermol geschloen. Während dëse Schluechten huet den
Napoléon (wéi all Genereel vun der Revolutioun) den éischten
Telekommunikatiounssystem benotzt, de Chappe-Telegraph. Éisträich huet misse
kapituléieren an et kënnt zum Traité vu Campo-Formio. 1797 kann den Napoléon
duerch e Staatsstreech eng Partie Royalisten aus dem Gouvernement erauskréien.

Am Joer 1798 mécht den Directoire sech soulues Suergen ëm d'Popularitéit vum
Napoléon, an decidéiert dofir, hien an Egypten ze schécken, fir do den Englänner
de Wee an Indien ze spären. E Beispill fir seng Schwäermerei fir d'Lumières war,
datt hien op déi Expeditioun lauter Wëssenschaftler matgeholl huet. Zu den
Decouverten zielen de Stee vu Rosetta, deen et endlech erlaabt huet,
d'Hieroglyphen z'entzifferen. D'Expeditioun a Syrien gëtt vun der Pescht
deziméiert. D'franséisch Flott gouf bal komplett zu Abukir vun den Englänner
ënner dem Nelson zerstéiert.

De Bonaparte gëtt d'Kommando vun der Egypten-Arméi un de Kléber of, deem seng
Arméi den 31. August 1801 kapituléiert, nodeem 13.500 Fransouse gefall sinn, a
geet zréck a Frankräich.

An Europa kënnt et dee Moment zu enger neier Koalitioun géint Frankräich, an
d'Royaliste starten erëm op en Neits en Opstand. De Bonaparte räisst de Pouvoir
u sech mam Staatsstreech vum 18. a 19. Brumaire, wat zu engem neie Regime
féiert, dem Consulat.

De Bonaparte setzt eng Rei vu Reformen an der Educatioun, der Justiz, de
Finanzen an der Administratioun duerch. Seng gesammelt zivil Gesetzer, déi vum
Cambacérès verfaasst goufen, ginn als Code Napoléon 1804 an d'Geschicht an. Dëse
Code civil ass trotzdeem zu engen groussen Deel vun Traditioune vum Ancien
Régime inspiréiert.

Am Joer 1800 huet de Bonaparte Éisträich op en Neits ugegraff a geschloen. Kuerz
drop hunn d'Englänner de Fridde vu Lunéville ënnerschriwwen.

Hien huet eng 70.000 Mann staark Arméi ënner dem Generol Leclerc op
Saint-Domingue geschéckt, fir déi franséisch Uerdnung oprecht z'erhalen. No e
puer Succèsen, sou wéi d'Gefangenhuele vum Toussaint Louverture († 7. Abrëll
1803 am Fort de Joux) gëtt seng Arméi duerch d'Gielféiwer deziméiert. Doropshi
verkeeft den Napoléon Louisiana un d'USA.

De 24. Dezember 1800 waart eng "machine infernale", eng Bomm, an der rue Nicaise
op de Bonaparte,mä dës Bomm geet ze spéit lass, an nëmmen d'Fënstere vun der
Kutsch vum Éischte Konsul gi futti, well si séier genuch laanscht fiert. Op der
Plaz selwer ginn allerdéngs eng 10 Doudeger gezielt. De Fouché, zu där Zäit
Minister vun der Police, fënnt déi néideg Beweiser fir de Royalisten d'Attentat
unzehänken, obwuel den Napoléon selwer iwwerzeegt ass, datt et e Wierk vun de
Jakobiner ass. Duerch d'royalistesch Oppositioun gesäit den Napoléon sech
gezwongen, en eendeitegt Beispill ze ginn. Hie léisst den Duc d'Enghien fänken
an hiriichten, wat him den europäeschen Adel ni verzeie wäert.

1802 féiert hien nom Rot vu senger Fra Joséphine de Beauharnais d'Sklaverei an
de franséische Kolonien nees an. Eréischt 1848 gëtt d'Sklaverei definitiv
ofgeschaaft.

Nodeem den Napoléon säin Afloss op d'Schwäiz an Däitschland ausgebreet huet,
benotzen d'Englänner e Sträit ëm Malta als neie Pretext fir Frankräich 1803 nees
de Krich z'erklären. Den 2. Dezember 1804 kréint den Napoléon sech selwer zum
Keeser.

Den Napoléon ass iwwerzeegt, datt e laangfristege Fridden nëmme kann erreecht
ginn, wa Groussbritannien neutraliséiert ass, a sou schafft hie mam Admiral
Latouche-Tréville un engem Plang fir eng Invasioun an England. Dës Initiativ
geet awer séier op en Enn, nodeem den Admiral Nelson an der Schluecht vun
Trafalgar déi franséisch-spuenesch Flott ënner dem Villeneuve schléit. Doraus
zitt England eng Dominanz iwwer d'Mierer déi d'ganzt 19. Joerhonnert undauere
wäert.

1805 kënnt et zu enger drëtter Koalitioun géint Frankräich. Den Napoléon
decidéiert z'attackéieren, a schléit d'Éisträicher an d'Russen an der Schluecht
vun Austerlitz den 2. Dezember 1805. 1806 schléit en d'Preisen an der Schluecht
vu Jena. Den Napoléon marschéiert duerch Polen an ënnerschreift mam Zar
Alexander en Traité, deen Europa tëscht hinnen zwee opdeelt.

Nodeem den Napoléon gesinn huet, wéi d'Englänner mat de franséischen
Handelsschëffer emgin, probéiert hien e Kontinentalblocus géint d'Briten op
d'Been ze stellen, fir d'britesch Industrie ze schiedegen. Hien hëlt Spuenien
an, a setzt do säi Brudder Joseph Bonaparte op den Troun. Eng Partie vun der
spuenescher Bevëlkerung, opgehetzt duerch Paschtéier, wiert sech géint
d'Fransousen. D'Briten, déi iwwer Portugal kommen, huele Spuenien 1808 an, a
verdreiwen d'franséisch Besetzer. Während déi bescht franséisch Truppen a
Spuenien hänken, profitéiert Éisträich fir d'Fransousen an Däitschland
unzegräifen. D'Éisträicher ginn awer an der Schluecht vu Wagram definitiv
geschloen.

Den Zar Alexander, dee vum pro-britesche russeschen Adel ënner Drock gesat gëtt,
refuséiert mam Napoléon ze kooperéieren, wéi et drëms geet, den Englänner den
Doudesstouss ze versetzen. Also marschéiert den Napoléon 1812 a Russland an.
D'Russen ënner dem Kutusow kämpfen no der Taktik vum verbrannte Land an zéie
sech un engem Stéck virun der Grande Armée zréck. D'Schluecht vu Borodino den
12. September 1812 huet kee kloere Gewënner. Och wann d'Russen de Fransousen
d'Feld iwwerloossen, sou hunn dach béid Säite grouss Verloschter missen
astiechen.

Een Dag nodeem datt déi franséisch Truppe sech zu Moskau néiergelooss hunn,
fänken d'Russen d'Stad un, an den Napoléon muss sech zréckzéien. Et gëtt e
schwéiere Réckzuch zréck an Däitschland, matzen am russesche Wanter. Vun de
500.000 Männer déi un der Campagne deelgeholl hunn, marschéieren nëmmen e puer
Zéngdausend iwwer d'Beresina. Dës Defaite huet villen aneren europäesche
Kinneksheiser Mutt gemaach, a si gräifen nees zu de Waffe géint den Napoléon,
deen 1813 d'Schluecht vu Leipzig, och Vëlkerschluecht genannt, verléiert.

1814 kënnt et op en Neits zu enger Koalitioun tëscht Groussbritannien, Russland,
Preisen an Éisträich. Obwuel den Napoléon nach eng Rei Victoire dovundroe konnt,
huet et sech terribel negativ ausgewierkt, datt hien elo un der Spëtzt vun enger
jonker Arméi ass, där et un Erfarung feelt. Paräis fält den 31. Mäerz 1814 an
d'Maréchaux d'Empire zwéngen den Napoléon ofzedanken.

An der Nuecht vum 12. op den 13. Abrëll hëlt den Napoléon Gëft fir sech
ëmzebréngen,mä entweder huet säi Mo rebelléiert, oder d'Gëft huet net gewierkt,
op alle Fall iwwerlieft de Bonaparte.

Am Traité vu Fontainebleau gëtt d'Insel Elba als säin Exil designéiert. Hien
däerf de Keesertitel behalen,mä regéiert awer nëmmen iwwer dës kleng Insel.

A Frankräich klëmmt de Louis XVIII. op den Troun an ecartéiert dem Napoléon säi
Bouf, den Napoléon II.. Den Napoléon ass besuergt ëm d'Ergoe vu senger Fra a
sengem Bouf, déi sech an engem Konvoi op Wien rette konnten. Déi royalistesch
Regierung refuséiert no enger kuerzer Zäit him seng versprache Pensioun ze
bezuelen a Rumeure schwätze vun engem definitiven Exil am Südatlantik. Am Mäerz
1815 ass den Napoléon dunn erëm zréck um Kontinent. D'Arméien, déi vum Louis
XVIII. geschéckt goufe fir hien ze bremsen, schléisse sech him un, an den
Napoléon installéiert sech nees zu Paräis. Dës kuerzfristeg Period ass ënner dem
Numm Cent-Jours an d'Geschicht agaangen. Seng Arméi gëtt awer schlussendlech an
der Schluecht vu Waterloo den 18. Juni 1815 geschloen an dëst ass dat
definitiivt Enn vum Premier Empire.

Den Napoléon gëtt vun de Brite gefaange geholl, an op d'Insel Sankt-Helena
bruecht. Mat enger klenger Grupp vun him trei gebliwwene Leit huet hie sech
drugesat, fir seng Memoiren opzeschreiwen. An der zweeter Hallschent vum Abrëll
1821 huet hie säi leschte Wëllen opgeschriwwen. Den Napoléon stierft den am 5.
Mee 1821. Seng lescht Wierder waren entweder « France, armée, Joséphine » oder,
de Memoire vu Sankt-Helena no « ...tête...armée...Mon Dieu !' ».

1955 koum de Journal vum Louis Marchand, dem Valet vum Napoléon eraus. Hie
beschreift doran déi lescht Méint vum Napoléon bis zu sengem Doud. Vill Leit
hunn no där Lecture hir eege Schlëss gezunn a gemengt ze wëssen, datt de Keeser
mat Arsen vergëft gouf. 2001 huet de Pascal Kintz vum Institut Légal de
Strasbourg dës Thes ënnerstëtzt, wéi e bei enger Ënnersichung vun den Hoer vum
Napoléon erausfonnt huet, datt den Niveau un Arsen bis zu 38-mol méi héich ass,
wéi am Normalfall. Analyse vum Magazin Science et Vie besoen, datt dësen Niveau
och an Echantillonë fonnt gouf, déi an de Joren 1805, 1814 an 1821 geholl gi
sinn. Et muss een dozou bemierken, datt et zu där Zäit Gewunnecht war, gepuddert
Parécken unzedoen, wat ebenfalls erkläre kéint, wéi den Arsen an d'Hoer koum.
Offiziell ass den Napoléon u Mokriibs gestuerwen, grad wéi scho säi Papp a säi
Bopa virun him.

Den Napoléon war mat der Joséphine de Beauharnais bestuet an duerno mat der
Marie-Louise vun Éisträich. Aus sengem éischte Bestietnes gounge keng Kanner
ervir (wat de Grond fir d'Scheedung war),mä en hat ee Jong mat der Marie-Louise:
de Napoléon François Joseph Charles Bonaparte (1812-1832), de roi de Rome. Den
Napoléon ass ausserdeem de Papp vun op d'mannst zwee illegitime Kanner
gewiescht: vum Charles Léon ((1806-1881), Jong vun der Catherine Éléonore
Denuelle de la Plaigne (1787-1868)) a vum Alexander Joseph Colonna-Walewski
(1810-1817), Jong vun der Maria Walewska (1789-1817)).

Den Napoléon hat gefrot fir um Ufer vun der Seine begruewen ze ginn,mä wéi hien
1821 stierft, gëtt hien zu Sankt-Helena begruewen. 1840 gëtt seng Läich
triomphal rapatriéiert a läit bis haut an den Invalides zu Paräis.

Den Napoléon Bonaparte war vum 9. bis den 10. Oktober 1804 zu Lëtzebuerg. Den 9.
Oktober koum hie vun Tréier iwwer Waasserbëlleg an Nidderaanwen an d'Stad
Lëtzebuerg. Bei sengem Ëmfank virun der Festung krut hien d'Schlëssele vun der
Stad offréiert, déi hien awer net ugeholl huet, wéi e gesot huet: si sinn a
gudden Hänn, déi vun der Muttergottes (Notre-Dame de Luxembourg). D'Nuecht huet
de Napoleon am haitege groussherzogleche Palais verbruecht huet. Den Dag drop
ass hie vu Lëtzebuerg iwwer Lonkech op Paräis gezunn.



https://lb.wikipedia.org/wiki/Martine_Hansen

D'Martine Hansen, gebuer den 10. Dezember 1965 zu Wolz, ass eng CSV-Politikerin.

No hirer Première am Dikrecher Lycée huet d'Martine Hansen op der Universitéit
Stuttgart-Hohenheim Agronomie studéiert, mat Spezialisatioun op d'sozial- a
wirtschaftswëssenschaftlech Aspekter vun der Landwirtschaft. Vun 2005 un huet si
iwwer en zweejäeregen Fernstudium e Master an der Gestioun vu Schoulen op der
Universitéit Kaiserslautern gemaach. Als Masteraarbecht huet si e
Schoulentwécklungsplang fir Ettelbréck gemaach.

D'Martine Hansen war vun 1993-2006 Professesch an der Akerbauschoul. Vun 2006
bis zu hirer Ernennung als Ministesch, 2013, war si Direktesch vun där Schoul.

Den 30. Abrëll 2013 gouf si als nei Ministesch an der Regierung
Juncker-Asselborn II vereedegt, zoustänneg fir d'Recherche an d'Héichschoul. Si
huet d'Marie-Josée Jacobs ersat, déi demissionéiert hat, an en Deel vun den
Dossiere vum François Biltgen iwwerholl, deen och als Minister opgehalen hat.
Déi Regierung gouf am Dezember 2013 derch d'Regierung Bettel-Schneider
ofgeléist.

Den 8. Februar 2014 gouf si um CSV-Parteikongress zur neier Ko-Vizepresidentin
vun där Partei gewielt.



https://lb.wikipedia.org/wiki/Kuba

Kuba gehéiert zu de Groussen Antillen an ass mat 110.922 km² déi gréisst Insel
an der Karibik. Am Norde grenzt si un den Atlantik an am Nordwesten un de Golf
vu Mexiko. Havanna ass déi gréisst Stad an och Haaptstad vu Kuba. Aner grouss
Stied si Santiago de Cuba, Holguín a Camagüey. Am Norde vu Kuba leien d'USA mam
Bundesstaat Florida an am Westen déi mexikanesch Hallefinsel Yucatán.

D'Linn vun der Küst huet eng Längt vun 3.735 km. Am Südoste vu Kuba läit eng
Exklav vun den USA, d'Grenz huet eng Längt vun 29 km. Dëst ass e Stützpunkt vun
der Arméi: Guantanamo Bay.

Kuba läit op 0 m iwwer dem Mieresspigel vum Karibesche Mier an deen héchste
Punkt ass de Pico Turquino an der Sierra Maestra mat 2.005 m Héicht.

Op Kuba ass tropescht Klima. D'Drëchenzäit geet vun November bis Abrëll an
d'Reenzäit vu Mee bis Oktober.

Tëscht dem Joer 1000 v. Chr. bis 1000 n. Chr. sinn d'Arawk-Indianer agewandert.
1492 huet de Christoph Columbus Kuba fir déi spuenesch Kroun agehollt. Déi
éischt afrikanesch Aarbechtssklave si 1522 ukomm. Am Joer 1553 gëtt Havanna
Gouverneurssëtz, den Hafen Treffpunkt vun de Gold- a Sëlwertransportschëffer aus
den neie spuenesche Koloniestaaten. 1762 huet England Havanna eruewert. E bësse
méi spéit gouf et en Tosch mam spuenesche Florida. 1789 bis 1820 si franséisch
Farmer virun der Revolutioun op der Nopeschinsel Haïti op Kuba geflücht. Kuba
gëtt weltgréissten Zockerexporteur.

1868 bis 1878 war den éischten Onofhängegkeetskrich géint Spuenien. Den zweeten
Onofhängegkeetskrich war 1895 bis 1898 a gouf vum Máximo Gómez a vum José Martí
géint Spuenien gefouert. D'USA hu sech agemëscht a Spuenien huet verluer.
D'Onofhängegkeet vu Spuenien huet eng aner Ofhängegkeet matbruecht, an zwar déi
vun den USA, déi sech hir Positioun zu Kuba festegen duerch hir
Militärherrschaft an hiert "Interventiounsrecht".

Kuba gouf am Joer 1902 zur Republik erkläert. Duerch d'Zockerknappheet am
éischte Weltkrich huet Kuba e Boom erlieft, deen awer an de Joren 1929 bis 1933
erëm nogeloss huet. 1924 Diktatur ënner dem G. Machado. Vun 1934 bis 1952 koume
verschidde Presidenten un d'Muecht, dorënner och de Fulgencio Batista . Vun 1953
bis 1959 koum d'Widerstandsbewegung ënner dem Fidel Castro zustan. D'Rebelle
sinn no verschiddene Réckschléi ënner dem Che Guevara zu Havanna amarschéiert.
Den Diktator Batista ass aus Kuba geflücht. Zanter 1961 ass Kuba e
sozialistescht Land. Opgrond vun der strategescher Lag vu Kuba eskaléiert 1962
de Konflikt tëscht den USA an der Sowjetunioun an der sougenannter Kubakris.
Dora gouf Kuba e Spillball vun zwou Atommuechten.

1960 - 1976 war den Ufank vum US-Embargo an en Handelsofkommes fir den Zocker
gouf mat der Sowjetunioun ofgeschloss.

Nom Zesummebroch vun der Sowjetunioun an domat dem Verloscht vum wichtegsten
Handelspartner, huet Kuba missen nei Recette sichen. Dat sinn nieft dem
Tourismus, mat 43 %, den Ubau vum Ananas an Zitrusfriichten an den Export vu Jus
a Langusten, wou Kuba den zweetgréissten Exportateur vun der Welt ass. Nei
Handelsofkomme si mat der EU, Latäinamerika a Kanada ofgeschloss ginn, soudatt
de Maart fir den Export vun Zocker (25%), Tubak, Kakao a Kaffi sech
stabiliséiert huet. Kuba ass och nach den zweetgréissten Exportateur vun Néckel
op der Welt. Den US-Embargo, deen an den 1960er Joren iwwer Kuba verhaange gouf,
dauert haut nach un.

Wéinst dem gënschtege Buedem wiisst am Weste vu Kuba an der Provënz Pinar del
Río dee beschten Tubak op der Welt. D'Zigare ginn op der Hand hiergestallt,
woubäi d'Blieder no dräi Méint gepléckt, dann zortéiert an dann an
Dréchespäichere gedréchent ginn. Déi bescht Blieder sinn d'hojas negras.

Den Zockerrouer gouf am spéiden 18. Joerhonnert vum Christoph Columbus
agefouert. 1971 war Kuba weltgréissten Zockerproduzent. Während dem éischte
Weltkrich waren d'USA déi gréisst Importateuren. No der Revolutioun huet d'Kuba
dunn awer d'Sowjetunioun mat Zocker beliwwert. Am Moment[Wéini ?] ass den Zocker
en Tauschprodukt mat den neien Handelspartner wéi d'EU a Kanada. D'zafra ass Enn
November bis Mee a gëtt nach op der Hand gemaach. D'Zockerrouerstaange gi wa se
ausgepresst ginn de Jus guarapo, aus deem duerno Rouerzocker gëtt. De Mëlass
deen aus dem Jus nom Kachen a Botzen entsteet gëtt benotzt fir Rum
hierzestellen.

Déi bedeitendst kubanesch Auteure sinn de José Martí, den Alejo Carpentier, den
Nicolás Guillén an de José Lezama Lima. De José Martí, am bekanntsten a
Latäinamerika, ass vill gereest an huet e risegt Wierk vu Bréiwer, Rieden,
Essayen a Gedichter hannerlooss, während hien ënner der politescher Repressioun
gelidden huet an och ganz fréi am Fräiheetskampf fir Kuba gestuerwen ass.

Zu de moderne Schrëftsteller zielen de Miguel Barnet, deen d'Buch Cimarrón
geschriwwen huet, an de Guillermo Cabrera Infante.

D'Musek vu Kuba ass afrospuenesch an deelweis och franséisch beaflosst ginn.
Säit dem Film Buena Vista Social Club ass de Son, fréier den Danzón, erëm
d'Markenzeeche vu Kuba. Dee gréisste Museker war de Benny Moré. Hien ass mat 43
Joer gestuerwen a seng Kompositiounen hunn d'Entwécklung vum Salsa staark
beaflosst. Dat bekanntst kubanescht Lidd ass Guantanamera, vum José Martí
geschriwwen.

Déi bekanntst kubanesch Filmgesellschaft ass den ICAIC (Instituto Cubano del
Arte e Industira Cinematográficos), deen deelweis vum kolumbianeschem
Literaturnobelpräisdréier Gabriel García Márquez geleet gouf. De Film Fresa y
chocolate, ënner der Regie vum Tomás Gutiérrez Alea an dem Juan Carlos Tabío,
ass den erfollegräichste Film deen zu Kuba produzéiert gouf.

D'kubanesch Kiche besteet haaptsächlech aus Cocktailler, Fësch, Gefligel a
Crustacéeën. Traditionell kubanesch sinn awer och Zoppen, déi e
spuenesch-maureschen Afloss hunn. Derbäi gëtt dacks Räis mat schwaarze Bounen
(arroz moro) a frittéiert Banannen (Plátanos) zerwéiert. D'Nationalgedrénks ass
de Mojito. Bekannt sinn awer och den Daiquiri an de Cuba Libre. Si all gi mat
Rum preparéiert, deen zu Kuba fabrizéiert gëtt. Bekanntste Mark ass hei den
Havanna Club, weltwäit ass et awer de Bacardí.



https://lb.wikipedia.org/wiki/Koreakrich

De Koreakrich ass de 25. Juni 1950 ausgebrach, tëscht op där enger Säit de
kommunisteschen Truppe vun Nordkorea, déi vu China an der UdSSR ënnerstëtzt
goufen, an op där anerer Säit den Truppe vu Südkorea, déi vun der UNO (virun
allem den USA, mä awer och Lëtzebuerg) ënnerstëtzt goufen.16 Natioune sinn 1950
a Korea geschéckt ginn an nach 5 Natiounen als Service Sanitaire. Spéitstens mam
Agräife vun den USA war kloer, datt et sech ëm e sougenannte
Stellvertriederkrich géif handelen. Déi zwou géigneresch Forcen hunn eent op
d'anert de géignereschen Territoire eruewert, mä schlussendlech louch d'Front
nees onverännert op der Ausgankspositioun. D'Waffestëllstandsofkommes vum 27.
Juli 1953 huet d'Deelung dunn definitv zementéiert.

D'US-Amerikaner sinn direkt agesprongen, mä si bis op de Süde vu Korea
zréckgeschloe ginn, bis viru Fusan (oder Busan oder Pusan; F B P huet
déiselwecht Prononciatioun am Koreaneschen).

Den US-amerikanesche President Harry Truman hat Angscht fir de Krich z'erklären!
Dat wier en drëtte Weltkrich ginn. Nordkorea > China > Russland a wie weess nach
wéi eng Natioun? Irak > Iran > Usbekistan > Afghanistan > Polen etc.? Do sinn
d'USA higaangen an hunn hir Alliéiert invitéiert fir hire Krich matzemaachen.
Dee Moment war de "Krich" fir d'Opinion publique net méi géint d'USA geriicht mä
géint d'ganz Welt. Sou wéi et 2000 am Afghanistan an am Irak ugefaangen huet,
just do wollt kee vun Europa matmaachen ausser Groussbritannien. E puer Natioune
si matgaange wéinst dem US-amerikanesche Boykott an erëm eraus.

An du war et jo och kee Krich. Dofir waren et och keng Krichsprisonnéier ginn.
D'Genfer Konventioun huet net méi gezielt. Déi war geschriwwe fir de Fall datt
et e Krich wier.

Fir u si z'erënnere gouf de 26. Juni 2000 vun hire Kommerode vum
Belsch-Lëtzebuerger Koreabattailloun eng Plack um Koreakrich-Monument zu
Dongducheonan der südkoreanescher Provënz Gyeonggi ageweit.

Un d'Koreazaldote gëtt zu Lëtzebuerg um Monument vun der Gëlle Fra erënnert an
op enger Plack zu Atert zesumme mat de belsche Gefalen. Op der Plack zu Atert
gëtt och speziell um Lëtzebuerger Raymond Beringer seng Action d'éclat geduecht.



https://lb.wikipedia.org/wiki/Karibik

D'Karibik ass eng Regioun am westlechen, tropeschen Deel vum Atlanteschen Ozean
nërdlech vum Equator. Si besteet aus dem Karibesche Mier an den do geleeënen
Inselen an Inselgruppen, de Westindesch Inselen.

D'Karibik huet hiren Numm vum Vollek vun de Kariben, op dat déi spuenesch
Eruewerer op de Klengen Antillen bei hiren Entdeckungsreese gestouss sinn.

An der Karibik lieft eng Mëschung vu Volleksgruppe mat am Ganze ronn 35
Millioune Leit. Nieft de wéinegen Urawunner, déi d'Eruewerung duerch d'Europäer
iwwerlieft hunn, fënnt ee virun allem Mënsche vun afrikaneschen an europäeschen
Originnen: Kreolen, Inder, virun allem op Trinidad an Tobago an zu Guyana, a
Chinesen. Spuenesch an Englesch sinn d'Haaptsproochen déi vu 94 %  vun
den Awunner geschwat ginn, wobäi Spuenesch en Undeel vun ongeféier 70 % huet.
Aner Sprooche si Franséisch, Hollännesch a Kreol.

Folgend Staate gehéieren zwar geographesch zum südamerikanesche Festland, ginn
awer opgrond vun hirer Kolonialgeschicht an hire Wirtschafts- a
Verkéiersbezéiungen heefeg mat zur Karibik gerechent:



https://lb.wikipedia.org/wiki/Kamerun

D'Republik Kamerun (op Franséisch République du Cameroun an op Englesch Republic
of Cameroon), ass e Staat an Zentralafrika.

Déi gréisste Stad ass d'Wirtschaftsmetropole Douala, d'Haaptstad Yaoundé ass déi
zweetgréisst Stad.

1472 sinn d'Portugisen als éischt Europäer an d'Regioun komm an hunn dem haitege
Floss Wouri den Numm Rio dos Camarões (Floss vun de Crevette) ginn, well e voll
mat Crevette war. Bis 1884 gouf den Territoire vum haitege Kamerun vu villen
ënnerschiddleche Volleksgruppe besidelt. Vun 1884 bis zum Éischte Weltkrich war
de Kamerun eng däitsch Kolonie. Déi däitsch Administratioun huet den Numm
Kamerun fir d'éischt fir d'Regioun ëm Douala, duerno fir d'ganzt Land benotzt.

1916 hunn déi Däitsch no der Interventioun vu franséischen, briteschen a
belschen Truppen de Kamerun verluer. Vun 1919 u war de Kamerun e
Mandatsterritoire vum Vëlkerbond, dee vu Frankräich a vu Groussbritannien
verwalt gouf. Duerfir ass déi fréier Kolonie an zwee gedeelt ginn, a Frankräich
krut dobäi véier-Fënneftel vum Territoire. No der Opléisung vum Vëlkerbond an
der Kreatioun vun der UNO nom zweete Weltkrich gouf de Statut vun den zwee
Kamerunen an dee vun Treihandmandater ëmgewandelt, mam offiziellen Zil, eng
Eegeverwaltung z'erreechen. An den 1950er huet eng intensiv
Onofhängegkeetsbeweegung fir Onrouen am vu Frankräich verwalte Kamerun gesuergt.
D'Haaptforce war dobäi d'Union des populations du Cameroun (UPC), där hire
Leader Ruben Um Nyobé 1958 vu Frankräich ëmbruecht gouf.

Den 1. Januar 1960 krut de franséischen Deel seng Onofhängegkeet. Den 1. Oktober
1961 huet sech den onofhängege Staat Kamerun mat dem südlechen Deel vun dem vu
Groussbritannien verwalte Kamerun (British Southern Cameroons) zu der
onofhängeger Federaler Republik Kamerun vereenegt. Den Norde vum britesche
Kamerun (British Northern Cameroons) huet sech fir eng Vereenegung mat Nigeria
entscheet. Déi zwou offiziell Sprooche vum neie Staat waren a si Franséisch an
Englesch.

Den éischte President Ahmadou Ahidjo huet sech als autoritäre Leader etabléiert
a seng Partei, d'National Kamerunesch Unioun, gouf 1966 zur eenzeg legaler
Eenheetspartei ausgeruff. 1972 huet hien d'Federatioun opgeléist an duerch en
Eenheetsstaat ersetze gelooss. Hien ass 1982 zréckgetrueden a gouf vum deemolege
Premierminister an haitege President Paul Biya ersat.

Mëtt der 1980er bis an d'spéit 1990er Jore war d'Land mat Wirtschaftskrise
geplot, déi duerch international Wirtschaftskonditiounen, Dréchenten, niddreg
Pëtrolspräisser a jorelaang Korruptioun a schlechte Management ausgeléist
goufen. 1990 gouf de Multipartismus erëm agefouert, wat ënner anerem dozou
gefouert huet dat den anglophonen Deel eng méi staark Autonomie oder souguer
Onofhängegkeet gefuerdert huet.

Zanter 2013 ass déi fundamentalistesch Terrororganisatioun Boko Haram aus
Nigeria am Norde vum Land aktiv, wat eng grousse Onsécherheet an de Regiounen
Extrême-Nord an Nord als Folleg huet.



https://lb.wikipedia.org/wiki/Jesuiten

Als Jesuiten ginn d'Membre vun der kathoulescher Uerdensgemeinschaft
Gesellschaft Jesu (Societas Jesu, SJ ofgekierzt) bezeechent, déi op
Léiffrawëschdag, de 15. August 1534 vum Ignatius vu Loyola zesumme mat e puer
Frënn, wéi de Franz Xaver an de Pierre Faber, gegrënnt gouf. Nieft den dräi
gewéinlechen Uerdensgelübd – Aarmut, Netbestuetsinn a Follegen – verflichte sech
d'Jesuiten duerch e véiert Verspriechen zu engem besonnesche Gehorsam vis-à-vis
vum Poopst. Den Uerde gouf 1773 op Drock vun den opgekläert-absolutistesche
Milieue vum Poopst selwer opgehuewen, 1814 awer erëm zougelooss.

D'Jesuite zielen zu de Regularkleriker. Si droe keng besonnesch Uerdenskleedung
an hunn och kee gemeinsamt Chouergebiet. E Jesuit dréit just hanner sengem
Familljennumm de Kierzel SJ fir Societas Jesu.

D'Symbol vum Uerden ass de Monogramm IHS (déi éischt dräi Buschtawe vum Numm
Jesus op Griichesch. Dacks gouf IHS och als Iesum Habemus Socium (Mir hu Jesus
als Gefährten) oder Iesus Hominum Salvator (Jesus, den Erléiser vun de Mënschen)
gedeit. De Motto vum Uerden ass de laténgesche Sproch: Omnia Ad Maiorem Dei
Gloriam (Alles zur gréisserer Éier vum Härgott), dacks ofgekierzt OAMDG oder
AMDG.

D'Exerzitie vum Ignatius von Loyola sinn de Kär vun der jesuitescher
Spiritualitéit, woubäi a Gebiet a Meditatioun dat eegent Liewen an d'Liewe vu
Jesus betruecht ginn. Dës Exerzitie ginn haut och vu Laien an aneren Uerde
gemaach. Zur jesuitescher Spiritualitéit gehéiert och eng besonnesch
Mariefrëmmegkeet, déi si zanter der kathoulescher Géigereformatioun kloer an
däitlech vun der protestantescher Reformatioun ënnerscheet.

Am Europa vum 17. Joerhonnert hunn d'Jesuite kierchepolitesch eng bedeitend Roll
an der Géigereformatioun gespillt fir déi sougenannt protestantesch Heresi ze
bekämpfen. Den Uerden huet dofir, besonnesch a Länner an deenen de kathoulesche
Glawen a Gefor war, Uerdenshaiser gegrënnt, sou och zu Lëtzebuerg.

Ënner dem Afloss vum Gouverneur Péiter Ernest I. vu Mansfeld sollt
d'Festungsstad Lëtzebuerg, Haaptstad vum Herzogtum Lëtzebuerg, kathoulesch
bleiwen, géint iwwer der Verbreedung vun der protestantescher Reform vum Martin
Luther. Zanter 1577 huet de Mansfeld versicht, d'Jesuiten op Lëtzebuerg ze
kréien. Hie gouf dobäi ënnerstëtzt a berode vum deemolege Schäffe vun der Stad a
Conseiller am Conseil provincial, dem Antoine Houst.

En éischte Versuch vun enger Néierloossung vun de Jesuiten zu Lëtzebuerg am Joer
1585 konnt duerch finanziell Schwieregkeeten net duerchgezu ginn, an dat obwuel
de Poopst Sixtus V. schonn eng Grënnungsbull fir d'Schafe vun engem
Jesuitekolléisch erlooss hat.

De 14. August 1594 hu sech dunn aus der belscher Provinz (der gallo-belscher
Provënz, no 1612) déi dräi éischt Jesuitepateren, den Henri vu Samrée, de
Bernard Olivier an den Théodore-Othon Becanus, zesumme mat zwéi Jesuitebridder
definitiv zu Lëtzebuerg installéiert. D'Famill vum Antoine Houst huet sech ëm
passend Wunnenge gekëmmert. An der Nikloskierch war den Altor vum hellege Kräiz
fir déi jonk Uerdensgemeinschaft reservéiert.

An de Joren 1597 a 1602 hunn d'Jesuiten déi néideg Terraine kaaft fir hir
Schoul, de Jesuitekolléisch ze bauen. Dës Terraine louche quasi vis-à-vis vun de
Knuedler, dem monasterium minoritorum, also de Franziskaner, op der anerer Säit
vun der Ënneschtgaass. 1603 a 1611 ass et hinnen dunn och gelongen déi Haiser
niewendrun ze kafen, fir do hir eegen Uerdenskierch, déi haiteg Kathedral ze
bauen. De klenge Foussgängerduerchgang (vun der Ënneschtgaass bis bei d'Haus vun
de Berbuerger, den haitege Staatsministère) nieft der Kathedral erënnert haut
nach un de politesche Rechtssträit aus de Joren 1611 a 1612 an deem d'Häre vu
Berbuerg hiert Recht op en Duerchgang gëlle gelooss hunn.

Den 1. Oktober 1603 hunn d'Jesuiten a Presenz vum Gouverneur Mansfeld an dem
Abbé Pierre Roberti vu Neimënster déi éischt postprimär Schoul zu Lëtzebuerg
ageweit. De Kolléisch huet deemools mat 200 Schüler an 3 Klassen ugefaangen. Vun
1605 konnt de Jesuitekolléisch 400 Schüler an dem ganze Secondairezyklus vu 5
Joer ophuelen. Dat jesuitescht Erzéiungskonzept war an der Ratio Studiorum vu
1599 fir all Jesuiteschoulen definéiert. D'Gebailechkeete vum Jesuitekolléisch,
der haiteger Nationalbibliothéik, goufen 1608 mat der Aula ofgeschloss, deem
Sall, deen ufanks als Kiercheraum gedenkt huet an deem haut dacks Konferenzen
oder Ausstellunge sinn.

No de Pläng vum Jesuitebrudder Jean du Blocq ass an de Joren 1613 – 1621
d'Jesuitekierch gebaut ginn. D'Gebai vum Kolléisch gouf eng éischt Kéier 1686 –
1687 duerch e neie Fligel vergréissert, finanzéiert vum Louis XIV, eng 2. Kéier
am Joer 1713 an nach emol eng 3. Kéier am Joer 1735 vergréissert. Bis zu 800
Schüler hunn deemools do studéiert.

De 16. Januar 1610 hunn d'Jesuiten am Kolléisch déi Marianesch Sodalitéit
gegrënnt. Dës reliéis Brudderschaft stoung um Ufank vun der
Muttergottesveréierung zu Lëtzebuerg an huet zesumme mam Pater Jacques Brocquart
S.J. den 8. Dezember 1624 eng Muttergottesstatu mam Titel Tréischterin am Leed
zur Veréierung virun d'Stadmauere gedroen. Doraus ass d'Muttergottesoktav
entstanen.

Um pastorale Plang hu si, besonnesch an der Stad, dat kathoulescht Liewen no de
Glawens- a Moralprinzipie vum Tridentinesche Konzil (1545-1563) gefërdert. Hir
Missioun war nieft der Marieveréierung besonnesch ausgeriicht op Beicht an
Kommioun (Eucharistie, Massfeier). Sou zielen d'Chronike 15200 Kommunikanten fir
d'Joer 1608, 40-50000 drësseg Joer méi spéit, an souguer 90000 am Joer 1672. Am
Joer 1667 gouf et déi éischt feierlech Éischtkommioun an der Jesuitekierch.

Duerch hir Priedegten hunn d'Jesuiten d'Frëmmegkeet an d'Hellegeveréierung vun
de Gleewegen an der Barockzäit wéi och vun den Zaldoten aus der Festungsstad
nohalteg gefërdert. Nieft hirer Missiounstätegkeet an der Stad hu si awer och
Volleksmissiounen am ganzen Herzogtum Lëtzebuerg duerchgezunn a chrëschtlech
Bräich agefouert oder gestäerkt. Bedeitend Volleksmissionare waren de Nicolaus
Leyen (1574-1636), de Philippe de Scouville (1622-1702) an de Pierre
Wiltz(1671-1749), déi eege Katchëssem fir déi Lëtzebuerger a déi Tréierer
Gemeinschafte verfaasst hunn.

No der Eruewerung vu Lëtzebuerg duerch de Louis XIV. (1684) gouf am
Jesuitekolléisch och Philosophie an Theologie dozéiert. Dëst huet den
intellektuelle Niveau vum Lëtzebuerger Klerus staark beaflosst.

Wéi am Joer 1773 de Jesuitenuerde vum Poopst Clemens XIV. opgeléist ginn ass,
sinn d'Gebailechkeete vum Kolléisch fir d'éischt vun der Gemeng Lëtzebuerg an
duerno vum Staat iwwerholl ginn. D'Schoul heescht zanter 1817 ATHENAEUM, wéi de
Chronogramm op der Haffsäit vum Entréesportal an der Ënneschtgaass et an
Erënnerung hält: ATHENAEVM SIT LVCELBVRGI DECOR (Den Athenäum sief de Bijou vu
Lëtzebuerg).

Aus der Jesuitekierch gouf 1779 d'Parkierch Hl. Niklos an Hl. Teresa an zanter
1870 ass si Bëschofskierch, d'Kathedral vu Lëtzebuerg.

Obwuel de Jesuitenuerden am Joer 1814 duerch de Poopst Pius VII. erëm erlaabt
krut ze wierken, huet et bis 1895 gedauert bis d'Jesuiten, duerch eng däitsch
Uerdensgemeinschaft, sech erëm zu Lëtzebuerg am Garer Quartier niddergelooss
hunn . Datt et sou laang gedauert huet, louch souwuel un der antiklerikaler
Gesetzgebung wéi och un enger feindlecher Haltung vun engem Deel vum Klerus. Zu
hiren Aufgaben hunn nieft Exerzitien Volleksmissiounen a Oktavpriedegten
gehéiert.

Am historesche Kontext vum Kulturkampf an Däitschland an den antiklerikale
Gesetzer a Frankräich war geplangt zu Lëtzebuerg eng Jesuitenuniversitéit ze
grënnen. Aus deem Grond war den Augustin Catillion S.J. vu Metz (1822-1892)
dacks zu Lëtzebuerg. Aus deem Projet gouf awer näischt. Am Joer 1898 huet sech
eng gréisser Gemeinschaft vun däitsche Jesuitepateren a -bridder um
Lampertsbierg am Schrëftstellerheem Bellevue (d'Gebai vum aktuelle Lycée
technique des arts et métiers) niddergelooss fir vun hei aus intellektuell
Aarbecht ze maachen a publizistesch bis iwwer d'Grenzen eraus täteg ze sinn.
Bekannate Jesuiten aus där Zäit sinn de Literaturforscher Alexander Baumgartner,
d'Konschthistoriker Stephan Beissel, Joseph Braun a Josef Kreitmaier, den
Historiker Otto Braunsberger, de Philosoph Karl Frick, de Pater Hermann Krose,
den Economist a Sozialphilosoph Heinrich Pesch, de Jugendschrëftsteller Joseph
Spillmann an de Biolog a Seechomessepezialist Erich Wasmann. D'Pateren hunn
d'Schrëftstellerheem 1911 verlooss, well et fir den Uerden finanziell net méi ze
bezuele war. Eng Rei vun hinnen hu Lëtzebuerg verlooss, déi aner goungen an
d'Faïenceriestrooss an dat haitegt Internat Ste Marie.

Zanter 1932 wunnen d'Jesuiten um Belair an der Communauté Christ-Roi mat der
dozou gehéiereger Christ Roi-Kapell. Si sinn an der Studentejugend aktiv a
begleeden d'JEC (Jeunesse Etudiante Chrétienne), déi si 1944 gegrënnt hunn.
Tëscht 1945 a 1955 huet d'JEC ënner dem Pater Jean Wester eng wichteg Roll an
der Lëtzebuerger Gesellschaft gespillt. Bis an d'70er Joren hunn de
"JEC's-Theater" an d'Zäitschrëft Ons 'Equipe dat kritescht Denken ënner der
Studentejugend gefërdert. Heifir stinn Nimm wéi Pater Spoden, Pletschette,
Schaack oder de Pater Joseph Klopp, dee vun 1964 bis zu sengem Doud 1983
Aumônier vun der ALUC war.

Ënner den Erwuessenen begleede si d'Communauté de Vie Chrétienne (CVX), deenen
hiert Motto Gott an Allem erliewen ass.

Den 12. Juli 2011 huet den Äerzbëschof Fernand Franck bekannt gemaach, datt de
Jesuitepater Jean-Claude Hollerich SJ de 16. Oktober 2011 an der Kathedral zum
8. Bëschof an 3. Äerzbëschof vu Lëtzebuerg geweit gëtt.



https://lb.wikipedia.org/wiki/Gu%C3%B0ni_Th._J%C3%B3hannesson

De Guðni Thorlacius Jóhannesson [ˈkvʏðnɪ ˈjouhanɛsˌsɔn], Transkriptioun: Gudni
Thorlacius Johannesson, gebuer de 26. Juni 1968 zu Reykjavík, meeschtens als
Guðni Th. Jóhannesson ofgekierzt, ass en islänneschen Historiker. Hie gouf de
25. Juni 2016] zum neie President vun Island gewielt, als Nofolger vum Ólafur
Ragnar Grímsson.

De Guðni huet zu Warwick, Bonn, an Island an zu Oxford Geschicht studéiert, an
2003 op der Queen Mary University of London e Ph.D. a Geschicht gemaach.

Hien huet op den Universitéite vun Island, Bifröst a London enseignéiert. Hien
ass an der moderner Geschicht vun Island spezialiséiert, mat Recherchen z. B.
iwwer d' Cabillaudskricher, d'Finanzkris 2008–2011 an d'Geschicht vun de
Presidente vun Island. Hien huet och eng Biographie vum Politiker Gunnar
Thoroddsen geschriwwen, souwéi iwwer den drëtte President vun Island, den
Kristján Eldjárn. De Guðni huet doriwwer eraus tëscht 1992 an1997 véier Bicher
vum amerikanesche Schrëftsteller Stephen King op Islännesch iwwersat.



https://lb.wikipedia.org/wiki/Atlanteschen_Ozean

Den Atlanteschen Ozean (kuerz: Atlantik) ass nom Pazifik dat zweetgréisst
Weltmier.

Den Atlantik ass duerch d'Deelung vum zesummenhängenden Urkontinent entstanen an
trennt Europa an Afrika vun Amerika. Mat sengen Niewemierer (Mëttelmier, Nordséi
an Ostséi) huet den Ozean eng Fläch vun zirka 106,2 Mio. km² a bedeckt e
Fënneftel vun der Äerduewerfläch. De Mieresbueden ass duerch de
Mëttelatlantesche Réck, dee bis zu 3000 m iwwer dem Buedem am déiwe Mier
eropgeet, an eng West- an Ostatlantesch Muld getrennt. Déi maximal Déift gëtt
mat 9.219 m am Milwaukeedéift, engem Dall vum Puerto-Rico-Gruef (Puerto Rico)
erreecht. De Golfstroum, deen aus der Karibik kënnt a queesch iwwer den Atlantik
bis no Grönland zitt, ass fir dat relativ mëllt Klima un den nordeuropäesche
Küste verantwortlech.

Den Numm geet op déi griichesch Mythologie zréck: Atlantis thalassa (Griichesch:
Aτλαντiς θάλασσα; lu.: "Mier vum Atlas"), déi sech déi éischt Kéier beim Herodot
fënnt (Hdt. I 202,4), hunn d'Griichen d'Mier déisäit vun de sougenannte Saile
vum Herakles, d. h. westlech vun der Strooss vu Gibraltar, genannt.

Den duerchschnëttleche Salzgehalt vum Atlanteschen Ozean läit bei zirka 3,54 %,
während en am Pazifik bei 3,45 % an am Indeschen Ozean bei 3,48 % läit.



https://lb.wikipedia.org/wiki/Aserbaidschan

Aserbaidschan (aserbaidschanesch: Azərbaycan) ass eng Republik am Südweste vun
Asien, tëscht dem Kaspesche Mier an dem Kaukasus. Nopeschlänner sinn am Norde
Russland, am Nordweste Georgien, am Süden den Iran an am Westen Armenien.
D'Exklav Nachitschewan, duerch armenescht Staatsgebitt vum Kärland getrennt,
huet am nordwestlechen Eck och nach 11 Kilometer Grenz mat der Tierkei. Déi
fréier Aserbaidschanesch Sozialistesch Sowjetrepublik (Aserbaidschanesch SSR)
gouf 1991 vun der Sowjetunioun onofhängeg.

D'Haaptstad vun Aserbaidschan heescht Baku (Bakı) an ass eng grouss a wichteg
Hafestad um Kaspesche Mier.

Obwuel d'Staatsgebitt zanter der Sowjetzäit schonn den Numm „Aserbaidschan“
dréit, gëtt mat deem Numm ursprénglech e Gebitt bezeechent, dat méi wäit südlech
läit an haut zum Staatsgebitt vum Iran gehéiert, an dat haut och nach den Numm
Aserbaidschan dréit. D'Gebitt vum haitegen Aserbaidschan hat virdrun d'Nimm Aran
an Albania.

D'baussepolitesch Relatioune mat Armenien bleiwe viru ferm strapazéiert. 1992
sinn d'Konflikter ëm d'Regioun Biergkarabach am haitegen Aserbaidschan zu engem
bluddege Krich mam Nopeschland eskaléiert. Och nach nom Waffestëllstand vun 1994
occupéiert Armenien ronn 15% vun der Géigend. D'Friddensverhandlungen tëscht de
Parteie stagnéieren zanterhier.



https://lb.wikipedia.org/wiki/Adolf_Hitler

Den Adolf Hitler, gebuer den 20. Abrëll 1889 zu Braunau am Inn an Éisträich, a
gestuerwen den 30. Abrëll 1945 zu Berlin am sougenannte Führerbunker duerch
Suizid, war zanter 1921 "Führer" vun der NSDAP, zanter 1933 Reichskanzler an
zanter 1934 als "Führer a Reichskanzler" gläichzäiteg Regierungschef a
Staatschef vum Däitsche Räich.

Den Hitler huet an Däitschland déi nationalsozialistesch Diktatur vum "Drëtte
Räich" opgeriicht, huet all Oppositiounsparteie verbidden a seng politesch
Géigner verfollege gelooss. Hien huet den Zweete Weltkrich entfesselt an déi
systematesch Entrechtung an Ermuerdung vun zirka 6 Milliounen europäesche Judden
an anere Bevëlkerungsgruppen am Holocaust bedriwwen.

Nodeem den Hitler ouni Erfolleg versicht hat op d'Konschtakademie vu Wien
opgeholl ze ginn, huet hien do als Konschtmoler gelieft.

Den Ausbroch vum Éischte Weltkrich huet den Hitler als Geleeënheet gesi fir aus
senger wéineg erfollegräicher Existenz erauszekommen. Hien huet sech fräiwëlleg
bei d'Arméi gemellt a gouf schliisslech souguer fir säin Asaz un der Westfront,
wou hien e puermol verwonnt gouf, dekoréiert.

Nom Éischte Weltkrich huet den Hitler mat senger an der Ëffentlechkeet
ausgedréckter Enttäuschung iwwer den Ausgank vum Krich, a mat senge Riede vun
der däitscher Revolutioun, grouss Resonanz fonnt. Et huet him gefall an der
Ëffentlechkeet ze polemiséieren an hien huet et verstanen, duerch seng
rhetoresch Begabung, Nolauschterer mat senge faschisteschen an antisemiteschen
Usiichten unzezéien. Hie gouf vun der Münchener Reichswehr als Riedner agesat.

1920 ass den Adolf Hitler an der NSDAP Member ginn an hie gouf séier
onentbierlech fir den Opbau an d'Organisatioun vun der Partei. Hien huet als
Propagandariedner géint d'Versailler Friddensverträg, an d'Erfüllungspolitik vun
der deemoleger däitscher Regierung polemiséiert.

No laanger innepolitescher Diskussioun gouf den Adolf Hitler den 30. Januar 1933
zum däitsche Kanzler ernannt. Allerdéngs huet e mam "Ermächtigungsgesetz"
d'Weimarer Republik definitiv ofgeschaaft an Däitschland an eng Diktatur
gefouert. Den 1. September 1939 huet en dunn den Zweete Weltkrich ugefaangen
andeems e Polen iwwerfall huet.



https://lb.wikipedia.org/wiki/Telefon

En Telefon (zesummegesat aus dem Algr. τῆλε (tēle) „wäit“ a φωνή phōnē „Laut,
Toun, Stëmm, Sprooch“; de Begrëff gouf vum Philipp Reis an d'Welt gesat), ass e
Kommunikatiounsmëttel, fir Téin a speziell Sprooch mat elektresche Signaler
z'iwwerdroen.

An den Telefonsapparate gëtt de Schall duerch e Mikrofon an elektresch Signaler
ëmgewandelt a beim Empfänger nees als Schallwell erausginn.

Weider Komponente steieren den Oflaf vun enger Verbindung. Dat ass de
Gafelëmschalter, den Nummereschalter (fréier eng Dréischeif, haut Tasten) fir
eng automatesch oder hallefautomatesch Verbindung opzestellen ("een uruffen") an
en Rëtsch weider Funktiounen, fir eng Verbindung virunzeleeden, asw.

Dann huet en Telefon eng Schell. Fréier war dat eng physesch Schell, déi
elektromagnéitesch aktivéiert gouf.

Den Handy (och GSM oder méi seele Mobiltelefon genannt), ass e portabelen
Telefon, deen iwwer Funk mam Telefonsreseau kommunizéiert an dofir iwwerall
agesat ka ginn, wou sou eng Funkverbindung méiglech ass.

D'Geschicht vum Telefon fänkt 1837 un, wéi den US-Amerikaner Samuel F. B. Morse
de Morsetelegraph konstruéiert huet. Domat gouf d'Grondlag vum Telefon, nämlech
elektresch Signaler iwwer Leitungen z'iwwerdroen, geluecht. Éischt
Telefonsapparater fir d'Sprooch z'iwwerdroe goufen ë. a. vum Innocenzo Manzetti,
Antonio Meucci, Tivadar Puskás, Philipp Reis, Elisha Gray an Alexander Graham
Bell. Vun deenen huet de Bell als éischte fäerdegbruecht, dat ganz als System
z'entwécklen an e Maart dofir opzebauen. 1876 huet hien zu Boston den Telefon
als éischte praktesch agefouert.

De 14. Januar 1885 huet d'Regierung d'Installatioun vun engem Telefonsnetz an
der Stad Lëtzebuerg an hire Faubourgen (Dummeldeng, Eech, Siweburen, Märel,
Hollerech, Bouneweg, Polvermillen, Schläifmillen, Hamm a Neiduerf ) beschloss.
Déi éischt Abonnententariffer goufe schonn den 13. August 1885 fixéiert. Vum 1.
Oktober 1885 u war d'Telefonszentral am Hotel du Génie um Piquet an der Stad a
Betrib an zwéi Méint méi spéit war den Telefonsdéngscht fir déi betraffen
Uertschaften ageriicht.

De 29. Mee 1886 koumen Esch-Uelzecht a Munneref och un d'Netz. Déi aner Regioune
vum Land sinn tëscht 1887 an 1895 drukomm. Déi bis zu 70 regional Postämter ware
mat der Haaptzentral an der Stad verbonnen, déi eenzeg an eleng Kommunikatioune
mam Ausland hierstelle konnt. An all ugeschlossener Uertschaft gouf et eng
ëffentlech Telefonskabinn, déi vun Net-Abonnente benotzt konnt ginn.

Déi eenzel Netzer waren iwwer phosphorbronzen Dréit zesummegeschalt. De bis zu 2
Millimeter décken Drot louch iwwer Land op hëlze Stäiler (Telefonspottoen), an
den Uertschafte ware se dogéint op den Haiser mat eise Staange fixéiert.
D'Telefonsapparater ware vu Schäfer & Montanus vu Frankfurt am Main . Enn 1885
goufen et 175 Abonnenten, dovun 170 an der Stad a 5 zu Munneref. Am Joer 1890
waren et der 844 an 1900 am Ganze 1.643.

Den 29. Abrëll 1885 gouf folgend Lëscht mat éischten Telefonsabonnenten am
Lëtzebuerger Wort verëffentlecht.

Eng vun de Kuriositéiten aus där Pionéierzäit war, wéi am Oktober 1885 um Kiosk
op der Plëss d'Arem versuchsweis ee Mikro installéiert an un d'Telefonsnetz
ugeschloss gouf. Dat huet de Postbeamten erlaabt de Sonndesconcert an der
Telefonszentral nozelauschteren. Déi Installatioun ass awer nëmmen eng gewëss
Zäit stoe bliwwen.



https://lb.wikipedia.org/wiki/Sichenhaff

De Sichenhaff, och nach Sichegronn oder Val des Bons-Malades, ass e Lieu-dit am
Quartier Pafendall an der Stad Lëtzebuerg, um rietsen Uwänner vun der Uelzecht,
tëscht dem Pafendall an Eech.

„Val des Bons-Malades“ ass awer och den offiziellen Numm vun der Strooss déi vum
Kierfecht um Sichenhaff erop op de Kierchbierg féiert.

Den Numm Sichenhaff geet op d'Leproserie zréck, déi op där Plaz, baussent der
Festung, vun ufanks dem 13. Joerhonnert bis zirka 1770 bestanen huet. Vun hir
ass d'Kapell erhale bliwwen, déi haut als Morgue vum Kierfecht benotzt gëtt.

2015 hunn am Descherwee d'Aarbechten ugefaange fir eng nei Zuchhalt (Gare
Kierchbierg-Pafendall) op der Eisebunnsstreck Lëtzebuerg-Ëlwen ze bauen, zesumme
mat engem Funiculaire a Richtung Kierchbierg.

En ass duerch d'Eisebunnslinn (Nordstreck) an zwee gedeelt. Am westlechen Deel,
bei der Kapell, sinn d'Grafmonumenter vum Laurent Menager a vun zwéi Kommunarde
vu Paräis, déi am Exil zu Lëtzebuerg gestuerwe sinn. Am ëstlechen Deel vum
Kierfecht steet e Grafmonument zur Erënnerung un déi franséisch Zaldoten déi am
Franséisch-Preisesche Krich vun 1870/1871 zu Lëtzebuerg gefall sinn.

Den drëtte Sonndeg no Ouschtere gëtt um Sichenhaff de Fliederchersdag gefeiert.
Den Interesseveräin Pafendall-Sichenhaff, deen d'Feier organiséiert, verdeelt
den Dag virdrun, um Samschdeg, no enger Mass an der Kapell um Kierfecht,
Eeërfliedercher un d'Leit.



https://lb.wikipedia.org/wiki/Republik

Eng Republik (lat. res publica) ass eng Staatsform, bei där d'Muecht an den Hänn
vun de Bierger läit, am Géigesaz zu der Monarchie an der Oligarchie, wou
d'Muecht an den Hänn vun engem, oder enger klenger Grupp vu Leit ass.

D'Wuert kënnt vun den laténgesche Wierder res a publica. D'Wuert res kann ee mat
Saach iwwersetzen an den Adjektiv publica mat publik, ëffentlech. Eng res
publica ass also am éischte Sënn eng ëffentlech Saach.

Eng Republik' ass eng Staatsform, wou de Staatschef kee Monarch ass.
D'laténgescht Wuert res publica suggeréiert datt de Staat vun der Bevëlkerung
kontrolléiert gëtt. Eng Republik ass awer domat net ëmmer eng Demokratie. E
Gouvernement mat republikanescher Staatsform kann och nëmmen eng limitéiert
Demokratie beinhalten, wou d'Rechter nëmmen enger bestëmmter Grupp vu Leit
virbehale sinn. An deem Fall kann eng Republik och diktatorial oder totalitär
sinn. D'Konzept ass ausserdeem wäitleefeg genuch, datt och representativ
Demokratie eng Republik ka sinn.

Verschidde Léit um franséischen Haff (fr:Courtisan, de:Höfling) aus dem 18.
Joerhonnert hu Gedichter geschriwwen, an deenen si déi gutt Gestioun vum der
Republik duerch de Louis XIV. gelueft hunn. De Sënn war natierlech e ganz
aneren, an dësem Kontext war d'Republik d'res publica, d'ëffentlech Saach.

Et goufen awer zu dëser Zäit och scho Republiken am haitege Sënn vum Wuert.
D'klassesch Kultur war den Adelege vun dëser Zäit wäitleefeg bekannt, an all
gebildete Mënsch hat scho vun der Réimescher Republik héieren, déi et virun de
réimesche Keeser ginn hat. Leit déi vill gereest sinn, hunn och d'helvetesch
Republik kannt, oder d'Republik vu Venedeg. An all dëse Regimer hunn ëmmer
Wieler wann et noutwenneg war decidéiert, wiem si géifen d'Staatsgeschäfter an
d'Hand leeën.

D'Wuert Republik kënnt aus de laténgesche Wierder res a publica - ëffentlech
Saach. Dësen Numm haten d'Réimer hirer Konstitutioun ginn, nodeem si d'Kinneke
verdriwwen haten. Si haten d'Wuert gréisstendeels aus dem griichesche politeia
iwwerholl, d'ëffentlech Affären an enger Polis, engem Stadtstaat. Dräi Texter
hunn déi verschidde Sënner vun dëse Begrëffer an d'Neizäit bruecht: Politeia vum
Platon, Politike vum Aristoteles an De re publica vum Cicero. Fir d'Leit aus dem
Mëttelalter war dem Cicero säin Text an Extraiten am Augustin senger Civitas dei
ze fannen. Dem Aristoteles seng Texter waren nëmmen nach op Latäin ze fannen,
déi aus dem arabeschen oder griicheschen iwwersat gi waren; vum Platon waren
nëmme Fragmenter iwwereg. D'historesch Erfarung aus dem Mëttelalter war déi vun
engem post-republikanesche Roum, engem ideale Räic, universell a monarchistesch.
Sou hu Leit wéi den Thomas vun Aquin d'Tendenz gehat, eng res publica als e
reglementéierten a monarchistesche Staat z'interpretéieren. Sou hu si och dacks
vun der Res Publica Christiana geschriwwen. Am Géigesaz dozou huet sech an de
Stied déi sech am Laf vum 12. Joerhonnert entwéckelt hunn, déi al Form vun der
Res publica Romana breet gemaach, si hunn eng Republik als e Staat ouni Kinnek
definéiert - ob elo aristokratesch oder demokratesch.

De mëttelalterleche Sënn huet sech gehalen, sou zum Beispill an de Six livres de
la République vum Jean Bodin (1576), mä och d'humanistesch Definitioun vun engem
fräie Staat oder Staat ouni Kinnek konnt een an de Schrëfte vum Bartolus vu
Saxoferrato (De regimine civitatis, Perugia, ëm 1350), Coluccio Salutati (De
tyranno, Florenz, 1400) a Leonardo Bruni (Laudatio fiorentinae urbis, 1403-04)
fannen. Déi humanistesch Iddie goufe vum Machiavelli a sengem Discorsi sopra
prima deca di Tito Livio nees opgegraff, an si hu virun allem an den
amerikanesche Kolonien, Holland, an am Commonwealth Uklang fonnt.

Hautzedaags gëtt et vill Republiken an der ganzer Welt. Eng republikanesch
Staatsform ka mat ville verschiddenen economeschen an demokratesche Systemer
kombinéiert ginn. Hei sinn e puer Beispiller, fir verschidde republikanesch
Staatsformen ze weisen:



https://lb.wikipedia.org/wiki/Renert_oder_de_Fuuss_am_Frack_an_a_Maansgr%C3%A9isst

De Renert oder de Fuuss am Frack an a Maansgréisst (an Originalschreifweis:
Renert oder de Fuuß am Frack an a Ma'nsgrëßt) ass eng Fabel vum Lëtzebuerger
Schrëftsteller Michel Rodange.

Si koum 1872 fir d'éischt eraus an ass eng Adaptatioun vum Goethe sengem Reineke
Fuchs op Lëtzebuergesch, woubäi déi eenzel Personnagë déi Dialekter schwätze vun
där Géigend, wou se hier sinn. De Rodange huet aus där Matière e Lidd vun am
Ganze 14 Gesäng a 6052 Verse gemaach, en Hommage un d'Lëtzebuerger Landschaften
a Géigenden, mä gläichzäiteg och e Spottgedicht op d'Lëtzebuerger Gesellschaft
vun der Zäit vum jonken Nationalstaat mat ongewësser Zukunft an der
industrieller Revolutioun.

Well vill Bierger an och d'Kierch sech getrëppelt gefillt hunn, blouf d'Gedicht
laang verkannt a gouf souguer zenséiert. Haut awer gëtt de Renert als dat
gréisst Stéck Literatur a Lëtzebuerger Sprooch vum 19. Joerhonnert ugesinn.

De Renert ass eng Déierefabel, déi um Johann Wolfgang von Goethe sengem Reinecke
Fuchs baséiert. Virdergrënneg geet et ëm d'Geschicht vum Fuuss Renert, deen déi
aner Déiere veruuzt (och alt der doutmécht), dofir e puermol viru Geriicht
gestallt gëtt, zum Schluss awer vum Kinnek, dee sech och vum Fuuss ëmgaachele
léisst, geadelt gëtt. Mä d'Geschicht ass just de "Virwand", fir
d'gesellschaftlech a politesch Zoustänn satiresch ze beschreiwen oder ze
parodéieren: wéi Lëtzebuerg bal vun engem vu sengen Nopere geschléckt gouf an
d'Industriebesëtzer (déi bal all och gläichzäiteg Politiker waren), jee nodeem,
wou se sech méi Virdeeler erhofft hunn, zerstridden hunn, wou s'am beschten
ewechkéimen; d'Hypocrisie vun der deemools nach allmächteger kathoulescher
Kierch, z. B. an der Affär vum Paschtouer vu Maarnech, engem sou gutt et goung
vertuschte Pedophilieskandal, a wéi déi einfach Leit (duergestallt duerch kleng
Déieren - Mais, Vigel, och alt Schof) ëmmer nees déi Domm dobäi waren.

De Renert ass 1872 an däitscher Fraktur-Schrëft am Format 16° an enger Oplo vun
1 000 Stéck beim Editeur Jean Joris erauskomm. En Deel vun dëser Oplo war
anonym; um banneschten Titel steet: "Renert / oder / de Fuuß am Frack an a
Ma'nsgrësst. / Op en Neis fotografëert / vun / engem Lëtzebreger". An engem
aneren Deel ass de "M. Rodange" als Auteur genannt, an datt een et beim L.
Schamburger ze kafe kréich. Vun dëser éischter Oplo ware bannent 3 Joerzéngte
just 313 Exemplare verkaf ginn.

"Entdeckt" gouf de Renert eréischt uganks vum 20. Joerhonnert, wéi de Sträit ëm
dat spéidert Schoulgesetz vun 1912 héich Welle geschloen huet. Besonnesch
d'Grënner vun der Sozial-demokratescher Partei, de Michel Welter, den C. M. Spoo
an hire Sympathisant, den Nicolas Welter, hunn op Konferenzen uechtert d'Land
Reklamm fir de Renert gemaach.

1909 ass eng 2. Oplo vun 2 000 Stéck beim Ch. Praum erauskomm, als 22. Band vu
senger Bibliothek Luxemburger Theaterstücke etc. E war an enger adaptéierter
Orthographie an 72 Verse waren zensuréiert. Eng 3. Oplo ass 1921 beim Verlag
Linden & Hansen an enger Héicht vun 2 100 Exemplairen an den Drock gaangen. Dës
Editioun war mat 21 Biller vum Auguste Trémont a 4 vum Franz Seimetz
illustréiert; och hei gouf d'Rechtschreiwung geännert, a 40 Verse gestrach. 1927
huet de Joseph Tockert eng Michel Rodange Jubiläumsausgabe erausginn, mam
vollstännege Renert-Text, alt nees an enger anerer Schreifweis, mat enger
Biographie an och Explikatiounen. 1932 gouf et eng Luxus-Editioun vun 200 Stéck,
an 1939 eng Neioplo vum Tockert senger Versioun, mat Vignettë vum Raymon Mehlen,
wouvun et och nach 1940 eng Neue Volksausgabe gouf.

Eng Neue Ausgabe mit Kommentar und Glossar koum 1941 eraus, 56 Verse sinn doran
der Zensur zum Affer gefall. Bis 1974 sinn nach 6 Editioune publizéiert ginn.
1974 huet de Cornel Meder d'Michel Rodange Gesamtwierk erausginn, mam vum
Rodange korrigéierten Text (deen et als handschrëftlech Korrektur gëtt, deen
awer bis dohin net publizéiert gi war) an a moderner Schreifweis. Dovu gouf dat
Joer drop eng Schoulausgab gemaach. 1982 - 1984 ass eng uerg zesummegestrachen
Editioun vum Marcel Ditsch erauskomm, illustréiert mat Fotoe vu
Plastilinsmännercher, an där déi meescht politesch an zäithistoresch Bezich
erausgehäit gi waren, a just nach d'Déieregeschicht reschtgelooss gouf.

1987 huet de Romain Hilgert seng komplett Editioun mat historeschen a
politeschen Explikatiounen an der Editioun Guy Binsfeld publizéiert, mat engem
ausféierleche Virwuert (E Buch a Maansgréisst) an deem en dem Rodange säi
Liewen, de sozialen a politesche Kontext vun der Zäit, d'Entstéiungs- an
d'Receptiounsgeschicht vum Renert beschreift. Virun alem ass den Text selwer sou
erëmginn, datt een an enger Kolonn niewendrun all déi Uspillungen op
zäitgenëssesch Persounen an Virfäll, an och emol e vereelsten Ausdrock,
explizéiert fënnt, sou datt een den Text a senger voller Déift appreciéiere
kann. Dëst Buch ass 1995 an 2008 am selwechte Verlag nei opgeluecht ginn.

2003 ass de Renert als Lauschterbuch, op 3 CDen a vum Steve Karier virgelies,
vum Nationale Literaturzentrum erausgi ginn.

Am Kader vu Lëtzebuerg Europäesch Kulturhaaptstad 1995 gouf de Renert als
Theaterstéck opgefouert.

Am Dezember 2012 gouf de Renert op d'Affiche vum Kapuzinertheater gesat ënner
der Regie vum Anne Simon, woubäi de Steve Karier eleng op der Bühn all d'Rollen
interpretéiert huet.



https://lb.wikipedia.org/wiki/Mozilla_Firefox

De Mozilla Firefox ass en Open Source Browser fir um Internet ze surfen. De
Programm baséiert op Gecko, e Module fir d'generéiere vun enger Internetsäit, op
deem och schonn den Netscape Navigator baséiert war.

Am Joer 2002 hunn d'Entwéckler vu Mozilla decidéiert och eng verklengert
Versioun vum Mozilla-Browser ze programméieren. Am Géigesaz zu dëser, besteet de
Firefox just aus engem Browser. Sämtlech aner Funktionalitéiten, wéi integréiert
e-mail Software goufen ewech gelooss.

Nodeem Microsoft mat sengem Internet Explorer sech géint den Netscape Navigator
duerchsetze konnt an eng Monopolstellung ageholl huet, gouf dëse Programm
praktescht net méi erneiert.

Aner Software, wéi de Mozilla oder Opera, hu lues a lues nei Saachen agefouert.
Déi am meeschte bekannten Neierung ass wahrscheinlech tabbed browsing. Während
dës alternativ Browseren awer keen nennenswäerte Succés haten, konnt de Firefox
selwer, no verschidden Estimatiounen, bis zu 20 Prozent vum Maart anhuelen. An
Europa ass de Browser weesentlech méi am Gebrauch wéi an Amerika.

Nom Succès vum Firefox, huet Microsoft reagéiert. Mat der Versioun 7, huet dem
Bill Gates seng Firma déi Neierungen integréiert déi aner Browser schonn zanter
laangem ubidden. En plus wierkt déi nei Versioun éischter wéi eng Kopie vum
Firefox. Dës nei Versioun ass net méi op déiselwecht Manéier am Windows
integréiert. Doduerch gëtt de ganze System méi sécher.

Nom Succés vum Firefox, huet Mozilla och decidéiert en eegestännegen E-mail
Client, de Thunderbird z'offréieren.



https://lb.wikipedia.org/wiki/Luxair

D'Luxair - Société Luxembourgeoise de Navigation Aérienne, ass eng
lëtzebuergesch Fluchgesellschaft. Hir Heemechtsbasis ass de Fluchhafe
Lëtzebuerg.

Am Joer 2014, huet d'Luxair am Ganzen 1.678.608 Passagéier transportéiert. Déi
duerchschnëttlech Auslaaschtungsquot vun all de Flich, louch datselwecht Joer
bei 74,5%. D'Flott war an deem Zäitraum am Ganze 45.000 Stonne geflunn. Fir
d'Luxair-Grupp hunn dat Joer ronn 2.300 Leit geschafft.

Den 9. Januar 1948 gouf d'Luxembourg Airlines Company gegrënnt an den 2. Februar
1948 ass hiren éischte Fliger, eng Douglas DC 3 op de Fluchhafe Le Bourget op
Paräis geflunn. D'Gesellschaft ass den 21. Oktober 1961 a Luxair - Société
Luxembourgeoise de Navigation Aérienne ëmbenannt ginn. 1962 huet d'Gesellschaft
mat Fluch-Operatiounen ugefaangen. Déi éischt Linn war Lëtzebuerg - Paräis a
gouf mat enger Fokker F-27 Friendship geflunn.

1967 hunn der Gesellschaft schonn 3 Fokker F-27 Friendship an eng Vickers
Viscount gehéiert. Mat der Zäit goufen déi Fligeren awer duerch Type vu Boeing
an Embraer ersat.

Den 21. Oktober 2015 huet Luxair seng Fluchverbindung mat Frankfurt agestallt.
Dee leschte Fliger, d'Embraer 145 LX-LGZ ass um 22:00 um Findel gelant.
D'Fluchverbindung mat Frankfurt huet zanter dem 2. Abrëll 1962 bestanen.

2015 huet d'Lufthansa hir Undeeler ofgetrueden. De Lëtzebuerger Staat huet s'e
puer Méint iwwerholl, ir en s'un d'Holding Delfin viruverkaaft huet.

Vun Ufank un haten d'Fligeren eng turquoise Faarf. Deen éischte Bombardier Q400
vun der Luxair, deen den 31. Mee 2007 fir d'éischt um Fluchhafe Lëtzebuerg
gelant ass, ass an de rout-wäiss-bloe Faarwen.



https://lb.wikipedia.org/wiki/Kleeschen

Kleeschen ass de Lëtzebuerger Numm vum hellegen Niklos (Nikolaus/Saint
Nicolas/Sint Niklaas; dofir och: "Zinniklos"), deen der Traditioun no an der
Nuecht vum 5. op de 6. Dezember de Kanner Cadeauen bréngt. Lëtzebuerg ass dat
eenzegt[Source ?] Land op der Welt, an deem d'Kanner aus der Grondschoul de 6.
Dezember wéinst Kleeserchersdag schoulfräi hunn.

Als Personnage vun der Zäitgeschicht war de Kleeschen e Bëschof zu Myra (a
Klengasien, haut an der Tierkei) an der éischter Hallschent vum 4. Joerhonnert.
Hien huet 325 um éischte Konzil vun Nicäa deelgeholl. Soss ass iwwer säi Liewen
awer wéineg Geséchertes bekannt. Dëst huet sécher d'Legendebildung favoriséiert
(kuckt hei ënnendrënner).

Den Nikolaus vu Myra gëtt souwuel an der orthodoxer wéi an der kathoulescher
Kierch als Hellege veréiert. Säin Dag ass de 6. Dezember. A Russland ass den Hl.
Niklos deen am meeschte veréierten Hellegen no Maria. Zu Roum verbreet sech säi
Kult vum 8. Jh. un a vun do aus an Europa.

Datt hien an a ronderëm Lëtzebuerg vill veréiert gëtt (et gëtt ë. a. eng grouss
Zuel vu Kierchen déi him geweit sinn), kënnt dohier, datt seng Reliquien am 11.
Joerhonnert vu Myra op Bari (Italien) koumen a vun do ee Fanger op
Saint-Nicolas-de-Port an der Regioun Grand Est koum.

Vum 12. Joerhonnert u spillt d'Nikloskierch um Krautmaart eng bedeitend Roll an
der Stad. Wéi dës Kierch baufälleg war, gouf 1778 déi haiteg Kathedral dem Hl.
Niklos geweit. Dofir steet och bis haut seng Statu iwwer dem Haaptportal. Un
hien erënnert och de Nikloskierfecht um Glacis.

Vun dëser zweeter Legend gëtt et och eng vum Georges Schmitt op Lëtzebuerg
transposéiert Versioun a Gedichtsform "D'Seeche vum Zinniklos" aus dem Joer
1944, déi dës Evenementer op d'Festungsstad Lëtzebuerg iwwerdréit.

D'Traditioun vum Kleeschen als deen, deen de Kanner Cadeaue bréngt, ass verbreet
am Streech tëscht Nordfrankräich (St. Nicolas), de Benelux-Länner (an Holland an
a Flandern heescht e Sinterklaas) an de kathoulesche Géigende vun Däitschland,
der Schwäiz an Éisträich, bis eriwwer a Polen (Święty Mikołaj). Fir
d'lëtzebuergesch Kanner kënnt en "aus dem Himmel"; fir déi kleng Hollänner mat
engem Schëff aus Spuenien (vu wou en och Orangë matbréngt).

De Kleesche gëtt gewéinlech duergestallt als en ale Mann mat engem laange wäisse
Baart a Bëschofs-Gezei, mat enger Mitra (dem spatzen Bëschofshutt) an engem
Bëschofsstaf mat engem spiralfërmegen Opsaz. Meeschtens huet hien e rout Gewand
un.

Dacks ass de Kleeschen begleet vum Houseker, engem däischtere Gesell, deen op
Franséisch: Père Fouettard, op Hollännesch Zwarte Piet ("Schwaarze Péiter") an
op Däitsch Knecht Ruprecht, Schmutzli (an der Schwäiz) oder Krampus (an
Éisträich an a Bayern) genannt gëtt. D'traditionell Verdeelung vun de Rollen ass
kloer: de Kleesche belount déi Kanner, déi brav waren (wat hien an e gëllent
Buch geschriwwen huet), an den Houseker gëtt deenen, déi net brav waren, eng
Rutt. Wann de Kleeschen eleng ënnerwee ass, huet en e klenge schnéiwäissen
Ieselchen bei sech, deen de Sak mat de Schneekereien a Cadeauen dréit.
Konkurrenz kritt de Kleeschen hautdesdaags vum Personnage vum
Weihnachtsmann/Père Noël, deen op Chrëschtdag an deenen anere Géigende vu
Frankräich an Däitschland, mä och am engleschsproochege Raum ënner dem Numm
Santa Claus eng ähnlech Roll spillt. Duerch d'Medien an duerch d'Asetze vun deem
Personnage fir Reklammen duerch Geschäfter fënnt en och zu Lëtzebuerg ëmmer méi
Verbreedung a suergt alt emol fir Duerchernee bei de Kanner an Erklärungsnéit
bei den Elteren.

Fir de Kleeserchersdag, wéi de 6. Dezember och nach zu Lëtzebuerg genannt gëtt,
gëtt et eng ganz Rëtsch vun Traditiounen.

A verschidden Uertschafte gouf et fréier speziell Traditiounen. Bekannt ass zum
Beispill, wéi d'Leit vun Helsem gefeiert hunn. Dëst beschreift den Edmond de la
Fontaine sou:

Deeg a Woche virum 6. Dezember gëtt a ville Stied a Gemenge vum Land e
Kleesechersëmzuch organiséiert oder eng besonnesch Kleeserchersfeier. A ville
Buttiker an a Betriber ass en ze gesinn fir de klengen a grousse Kanner eng
"Tiitchen" (mat Schneekereien) ze ginn. Dacks kënnt de Kleeschen och an
d'Schoulen oder an d'Lycéeën. D'Schüler vun der Première feiere sou gären en
Deel vun hirem Ofschloss a bréngen déi ganz Schoul a Kleeserchersstëmmung.

Léiwe Kleeschen, gudde Kleeschen Bréng eis Saachen, allerhand, Fir ze kucken,
fir ze schmaachen, Aus dem schéinen Himmelsland. Bei der Dier do stinn eis
Telleren Beieneen an enger Rei 'T läit och Hee do fir Däin Iesel Dofir bréng ons
Spillgezei. (bis)

Léiwe Kleeschen, gudde Kleeschen, bréng ons Saachen allerlee, mir eng Pëppchen,
an eng Wéichen, onsem Charly eng nei Lee! Dann nach eppes fir de Mëndchen, domat
sinn ech extra frou, sou e klenge Schocklasbëndchen gëff mir Kleeschen heemlech
zou. (bis)

Léiwe Kleeschen, gudde Kleeschen, bréng ons Saachen schéin a gutt, bréng e Päerd
mir an eng Gäissel, wéi dir där am Himmel hutt! Mat Kamellen eng kleng Tiitchen,
Äppel, Biren, Hieselnëss, awer maach och, gudde Kleeschen, dat's de d'Mama net
vergëss. (bis)

Léiwe Kleeschen, gudde Kleeschen, lauschter och wat d'Mamm dir seet, maach mir
frou meng häerzeg Kanner, 't ass fir mech déi gréisste Freed. Laang nach looss
se Kanner bleiwen, 't ass déi schéinst, déi glécklechst Zäit, well d'Erënnerung
un déi Stonne grad wéi Gold um Liewe läit.(bis)

Kanner, loosst mer lëschteg sinn, Well de Kleesche kënnt geschwënn. Kleesche,
Kleesche, léiwen Zinniklos, Deen s Du d'Kanner gären hues: Héier eis Hell'gen
Niklos!

Nach eemol ginn ech schlofen, dann ass den Dag schonn do: Dann ass dee léiwen
Zinniklos Mat senge Saachen do.



https://lb.wikipedia.org/wiki/Jean_vu_L%C3%ABtzebuerg

De Jean Benoît Guillaume Robert Antoine Louis Marie Adolphe Marc d'Aviano vu
Lëtzebuerg, gebuer de 5. Januar 1921 op Schlass Bierg, war Groussherzog vu
Lëtzebuerg vun 1964 bis 2000.

De Prënz Jean koum um Schlass vu Kolmer-Bierg als Jong vun der Groussherzogin
Charlotte vu Lëtzebuerg an hirem Mann, dem Prënz Felix vu Bourbon-Parma op
d'Welt. Hien huet säi Lycée zu Lëtzebuerg an zu Ampleforth a Groussbritannien
gemaach. De 5. Februar 1939 gouf hien zum Ierfgroussherzog ernannt.

Wéi d'Wehrmacht den 10. Mee 1940 Lëtzebuerg iwwerfall huet, huet e mat senger
Famill d'Land verlooss. Hien huet fir d'éischt am Québec gelieft, wou en op
d'Universitéit vu Laval goung. Enn 1942 huet hie sech bei den Irish Guards
gemellt an eng Militärausbildung zu Aldershot gemaach, no där e Lieutenant
(1944) an duerno 1945 Captain gouf. 1947 gouf e vum Déngscht an den Irish Guards
fräigestallt. 1984 gouf e vun der Kinnigin vun England zum Colonel ernannt, a
konnt an deem Grad bei der traditioneller Truppeparade vum Trooping the Colour
nieft der Kinnigin reiden.

Den 11. Juni 1944 ass hien an der Normandie gelant a war bei der Schluecht vu
Caen an der Befreiung vu Bréissel dobäi. Den 10. September 1944 war hien,
zesumme mat sengem Papp, bei den alliéierten Truppen, wéi déi Lëtzebuerg befreit
hunn. Kuerz duerno, bis un d'Enn vum Krich, war de Prënz Jean bei senger
Unitéit, déi Arnhem befreit an an der Ardennenoffensiv mat gekämpft huet.

Tëscht dem 24. Abrëll 1951 an dem 28. Abrëll 1961 war de Prënz Jean Member vum
Staatsrot.

Den 9. Abrëll 1953 huet hie sech mat der Prinzessin Joséphine-Charlotte vun der
Belsch bestuet.

Den 28. Abrëll 1961 huet seng Mamm en zum Lieutenant représentant ernannt, an
den 12. November 1964 koum hien no senger Mamm op den Troun a gouf Groussherzog
vu Lëtzebuerg. Deeselwechten Dag krut hien den Titel Generol vun der
Lëtzebuerger Arméi.

Iwwer en Drëttel Joerhonnert war hien un der Spëtzt vum Land. De 7. Oktober 2000
huet hien zugonschte vu sengem eelste Jong Henri op den Troun verzicht.



https://lb.wikipedia.org/wiki/H%C3%A4mmelsmarsch

Et ass den Ëmzuch an de Lëtzebuerger Uertschafte vun de Museksgesellschaften,
mat Hämmel, fir d'Kiermes anzelauden. Haut sinn d'Hämmel aus dëse Cortège sou
gutt wéi verschwonnen. D'Volleksweis mam selwechten Numm gëtt allerdéngs dobäi
nach ëmmer gespillt.

D'Traditioun fir virun enger Kiermes Hämmel duerch d'Gaassen ze dreiwen ass am
Kader vun der Schueberfouer opkomm. Do gouf et beim Präisschéissen Hämmel ze
gewannen an d'Foraine wollten deemno Reklamm fir d'Schéissbude maachen andeems
se de Stater Leit hir schéi Präishämmel weise gaange sinn. Dat ass sou gutt
ukomm, datt duerno uechtert d'ganz Land d'Kiermes mat engem Hämmelsmarsch
agelaut goufen, obschonn et keen Hammel ze gewanne gouf.

D'Museksstéck Hämmelsmarsch ass eng Volleksweis, dat heescht eng Melodie, deem
säin Auteur eis net bekannt ass a vum Vollek iwwer Generatioune iwwerdroe gouf.
Aus dëser Volleskweis gouf am 19. Joerhonnert e Lidd wéi de Michel Lentz en Text
dozou geschriwwen huet. D'Lidd gouf heefeg ënner dem Numm "Schuebermëss"
publizéiert (cf. z. B. Anonym 1959: 225). Den Nik Welter ernimmt et 1914 am
Bichelchen Das Luxemburgische und sein Schrifttum als D'Schuebermess.

'T as Kiirmesdag an eng Gei jéngt muerges an der Gaass, 'T jäitzt eng Clarnett
an 't brommt eng schaddreg Baass, An d'Hämmel gin derbei mat Bänn a Flettschen
un, Blénkeg zënne Plettlen an der Rei sin hannendrun, Sin hannendrun;

An d'Kanner loossen hire Kaffi ston Fir deene schéinen Hämmel nozegon Wou
d'Musek as, déi spillt sou lëschteg d'Gaassen an, Fir bei all grouss Hären an
der Stad hir Ronn ze man, Hir Ronn ze man.

D'Leit si gebotzt an si hun hir schéinste Kleeder un, D'Kamäiner dämpen,
d'Kächen, déi sinn drun, d'Pan an der Fuesend, déi ass nët esou geplot, Well et
ass haut nët genoch mat engem Hämmelsbrot, A mat Zalot.

An aus der Friemd sinn d'Lëtzebuurger do, Op d'Kiirmes kommen si vu wäit an no,
'T as aus der Heemecht keen, a wir en iwer d'Mier, Op de Schuebersonndeg, 't ass
gewëss, dann denkt ën hier, Dann denkt ën hier.

Hun d'Hämmel dann d'Musikanten d'Neipuert ausgeleet, Mam Fouermeeschter voll
Gléckséilegkeet, Da sëtzen d'Leit um Dësch mat hire Kirmesgescht, d'Tell're
klënken, jiddereen, deen deet sei meescht, sei bescht, Sei meescht, sei bescht.

D'Gemitlechkeet, déi schenkt en d'Glieser aan, An d'Lëschtegkeet, déi blénkt aus
allen Aan, De Quetschekoch, dee schmaacht wéi de beschte Bond, D'Fra vum Haus as
frou, well alle Mënsch e gutt huet fond, E gutt huet fond.

An d'Schuebermëss, déi ass dann an hirem volle Glanz; D'Trompett an d'Gei déi
ruffe bei den Danz; Grouss Schëlter op de Lietsche gi wëll Déieren un, Wouvun as
s'am ofsten nët en Hoor dobannen hun, Dobannen hun.

Hei weisen si e Riis, dee Sable frësst, An do e schwaarze Mann, deen Tubak ësst;
All Wonner vun der Welt, déi ka mer hei gesin, Nëmmen nët e Mensch, deen iech
fir näischt géif eppes gin, Géif eppes gin.



https://lb.wikipedia.org/wiki/Georges_Urwald

De Georges Urwald, gebuer den 13. Mäerz 1971 an der Stad Lëtzebuerg, ass e
lëtzebuergesche Komponist, Arrangeur, Museker a Musekspedagog. Hien ass zanter
2004 Professer fir éducation musicale am Iechternacher Kolléisch.
Nieweberufflech ass hien an enger Rei vu Museksprojeten a -gruppen aktiv.

De Georges Urwald huet op der Musekshéichschoul zu Köln Schulmusik (mat
Haaptfach Kierchenuergel) an Jazzinstrumentalpedagogik (Haaptfach Piano), an op
der Kölner Universitéit Fachpedagogik studéiert.

Zanter 1984 ass hie Pianist vum Kanner- a Jugendchouer Muselfénkelcher vu
Gréiwemaacher, wou hie säin éischte Kontakt mat Begleeden, Arrangéieren an
Improviséieren huet. No sengem Auslandsstudium huet hien zu Lëtzebuerg beim
Salonorchester Les Salonnards (1997-2005), beim Tangosquintett La Boca
(2003-2007), am Ensembel Lettres ronderëm de Liddermécher Michel Clees an als
Komponist a Pianist an der Raquel Barreira Acoustic Group gespillt. Tëscht 1998
an 2009 war hie regelméisseg als Pianist a Komponist vum Lëtzebuerger Jazztrio
Garlicks op Festivallen am In- an am Ausland ze héieren. Garlicks bréngt 4
CD-Alben eraus: Mutant Standards (2001), Mosaiamo (2003), Cold Rain (2005), Live
at l'inouï (2007)

Säin Duo-Projet mat der Lëtzebuerger Saxophonistin Nadine Kauffmann, an deem
klassesch Musek mat Improvisatioun kombinéiert gouf, huet zanter 2004 Quadrivium
geheescht. Hir éischt Produktioun war en Hommage un d'Kastraten: Il Canto
dell'Usignolo, fir Sopran Saxophon an Cembalo, hir zweet huet de Moler Pieter
Brueghel a säin Tableau Déi hollännesch Spréchwierder (1559) mat Baritonsaxofon
an Harmonium geéiert.

Am Beräich vu Musekstheaterproduktiounen a Lidder a Lëtzebuerger Sprooch schafft
hie regelméisseg mat Lëtzebuerger Auteure wéi Jemp Schuster, Henri Losch oder
Guy Rewenig zesummen. 2004 huet hien de Musekstheaterveräin Rhäifränsch an
d'Liewe geruff, deen et sech als Zil gesat huet, nieft lëschtege Lëtzebuerger
Owenter, nei lëtzebuergeschsproocheg Musekstheaterproduktiounen an Optrag ze
ginn a selwer ëmzesetzen. Fir säi Schoulchouer schreift hie 'jugendlech' Lidder
a Lëtzebuerger Sprooch, déi bis elo op den CDen Huddel a Fatz (2010), Wëlls de
mat mer gon? (2011), DinA4-Kand (2012), iKnëff (2013), Mir hu Paus (2014) a
Wousst der schonn? (2016) erauskomm sinn.

Zanter 2008 féiert hien zu Gréiwemaacher de Privattheater Stued Theater fir
Lëtzebuerger Klengkonscht, deen hien am alen Atelier vu sengem Grousspapp, dem
Jean-Pierre Urwald ageriicht huet. Aus de Stued Theater-Produktioune gi
regelméisseg nei Opnamen, Programmer an Ensembeln ervir, sou z. B. am Joer 2011
de Gesanksquintett d'Cojellico's Jangen, an deem hie Lëtzebuerger 'Schlager' am
Stil vun de 'Comedian Harmonists' arrangéiert a matséngt.

Op pedagogeschem Plang produzéiert hie regelméisseg fachiwwergräifend,
sougenannt 'Wëssens- a Léierlidder' fir déi offiziell Schoulprogrammer, fir den
Intressi an d'Memoriséiere beim Schüler ze verstäerken. 2013 huet hie mat der
Ënnerstëtzung vum Kultur- an Erzéiungsministère d'didaktisch Heftserie iwwer
d'Lëtzebuerger Kultur De Litty fir Grondschoulen a Lycéeën, initiéiert.

An Zesummenaarbecht mam Lëtzebuerger Schauspiller a Regisseur Dan Tanson ass am
Joer 2014 de Kannerprojet De Kapitän Mullebutz a seng Séisswaassermatrousen
entstanen.



https://lb.wikipedia.org/wiki/Facebook

Facebook ass e soziaalt Netzwierk um Internet. Et gouf de 4. Februar 2004 vum
Mark Zuckerberg a senge Matbewunner Eduardo Saverin, Andrew McCollum, Dustin
Moskovitz a Chris Hughes gegrënnt, déi zesummen op der Harvard Universitéit
studéiert hunn. Si haten ufanks den Zougank op d'Websäit fir Harvard-Studenten
an duerno fir Studente vun aneren elitären Universitéite limitéiert. Wéinst
senger grousser Beléiftheet konnte sech spéider och all aner Universitéits- a
Lycéesstudente registréieren. Haut ass d'Netzwierk op fir all Mënsch, dee
behaapt méi wéi 13 Joer al ze sinn.

D'Benotzer musse sech registréieren, éier si d'Säit kënne benotzen. Dat erlaabt
et hinnen, e perséinlecht Profil opzestellen, Messagen ze schreiwen, sech mat
anere Benotzer als Frënn ze vernetzen an automatesch matgedeelt ze kréien, wann
d'Frënn hire Profil aktualiséieren. Zousätzlech kënnen d'Benotzer
Interessegruppe bäitrieden, déi zum Beispill der Aarbechtsplaz, der Schoul, der
Universitéit oder anere Charakteristiken no klasséiert sinn. Facebook erlaabt et
och, seng Frënn ze kategoriséieren ("Aarbechtskollegen", "Famill", etc). Zanter
September 2012 huet Facebook iwwer eng Milliard aktiv Benotzerkonten. Ongeféier
9% vun de Bentozerkonte si gefälscht Profiller, dat heescht, si representéiere
keng reell Persoun.

Den 18. Mee 2012 ass Facebook Inc. un d'Bourse gaangen. Wéinst sengem Revenu vu
5 Milliarden US-Dollar steet Facebook zanter Mee 2013 op der Fortune 500-Lëscht
vun de 500 gréisste privaten amerikaneschen Entreprisen.

2012 gouf Facebook op 104 Milliarden US-Dollar geschat, an am Januar 2014 war de
Maartwäert schonn op 134 Milliarde geklommen. Enn Januar 2014 waren 1,23
Milliarde Benotzer um Site aktiv. Am Dezember 2013 goufen 945 Millioune Benotzer
identifizéiert, déi Facebook op d'mannst eemol am Mount iwwer den Handy
benotzen.

Haaptsächlech an Europa steet de Site wéinst Verstéiss géint den Dateschutz an
der Kritik.



https://lb.wikipedia.org/wiki/Elfebeek%C3%BCst

D'Elfebeeküst (offiziell: République de Côte d'Ivoire, och op Lëtzebuergesch
dacks als Côte d'Ivoire, Elfenbeinküst, Elfenbeinküste bezeechent), ass e Staat
a Westafrika. D'Awunner nennt een Ivorianer.

Den Nationalfeierdag ass de 7. August, den Dag op deem d'Elfebeeküst 1960 seng
Onofhängegkeet vu Frankräich krut. Obwuel Abidjan déi gréisst Stad an och de
wirtschaftlechen a kulturellen Zentrum vum Land ass, ass Yamoussoukro déi
offiziell Haaptstad.

Den Numm Elfebeeküst ass d'lëtzebuergesch Iwwersetzung vum portugiseschen Numm
Costa do Marfim, deen d'Géigend vun Händler/Entdecker tëscht dem 15. a 16.
Joerhonnert krut. Am Oktober 1985 huet déi ivorianesch Regierung d'Requête
gemaach, datt all Staaten an Institutiounen nëmmen nach de franséischen Numm
benotzen, an datt den Numm net méi iwwersat gëtt wéi dat och schonn bei anere
Länner de Fall ass (Costa Rica, Sierra Leone, etc).

D'Elfebeeküst läit a Westafrika um Atlantik an huet eng Küstelinn vun 515 km. Um
Kontinent grenzt d'Lann un de Mali (Grenzlinn vu 532 km), Burkina Faso (584 km),
Guinea (610 km), Ghana (668 km) a Liberia (716 km). Laanscht d'Küst ass en
tropescht Klima, am héijen Norde gëtt et semiarid. Et gëtt dräi
Haaptjoreszäiten: mëttelwaarm an dréchen (November bis Mäerz), ganz waarm an
dréchen (Mäerz bis Mee), a ganz waarm a fiicht (Juni bis Oktober).

Den Terrain ass éischter platt, vum Mier am Süden aus geet et graduell bis bal
op 500 m am Norden erop, just am Nordweste ginn et e puer Bierger. D'Land huet
vill natierlech Ressourcen, dorënner Pëtrol, Naturgas, Diamanten, Eisenäerz,
Mangan, Kobalt, Bauxit, Koffer, Gold, Néckel an Tantal.

Iwwer déi fréi Bevëlkerung vun der haiteger Elfebeeküst ass nach net sou vill
bekannt. Den Norde vum Land war an de Joerhonnerte virun der Koloniséierung vum
Afloss vu verschiddene grousse Räicher am Sahelgebitt geprägt. Zanter dem 11.
Joerhonnert ass den Norden islamiséiert (iwwer Handelskontaker a Kricher).

Direkt no der Onofhängegkeet vu Frankräich huet de Staatsgrënner a laangjährege
President Félix Houphouët-Boigny d'Basis fir dem Land säi liberale
Wirtschaftsmodell a seng Intergratioun un de Weltmaart geluecht. Während sengem
autoritäre Regime, deen an den 1970er an och nach an den 1980er als
Musterbeispill fir e politesch stabillen an economesch erfollegräichen
afrikanesche Staat gegollt huet, huet den antikommunisteschen Houphouët-Boigny
enk Bezéihungen zum Westen, haaptsächlech Frankräich, ënnerhalen an dem Land
seng Kaffi- a Kakaosindustrie staark entwéckelt.

Während den 1980er ass et wéinst faalende Kaffi- a Kakaospräisser um Weltmaart
zu enger Finanzkris an der Elfebeeküst komm, déi zu enger Erhéijung vun der
Staatsverscholdung an der Aarmut am Land gefouert huet. Géint Ufank der 1990er
Joren ass dem Houphouët-Boigny säi Regierungsstil ëmmer méi a Fro gestallt ginn,
wouduerch Streiken a Meutereien ausgeléist goufen.

Nom President sengem Doud am Dezember 1993 huet säi Successeur Henri Konan Bédié
1995 géint eng fragmentéiert Oppositioun d'Presidentschaftswale gewonnen a
probéiert, dem Houphouët-Boigny säin autoritäre Stil op eng méi moderéiert Aart
a Weis weiderzeféieren. Him hunn awer de Prestige an d'Kënne vu sengem Virgänger
gefeelt hunn, a mat sengem nationalistesche Konzept vun der Ivoirité huet hie
fir d'éischt déi muslim Populatiounen aus dem Norde vum Land géint sech
opbruecht, an duerno och nach wéinst der grousser Korruptioun d'Ënnerstétzung
vun der Wirtschaftselite verluer. Dat Ganzt huet 1999 zu engem Putsch gefouert
bei deem de Bédié duerch de Generol Robert Guéï ersat ginn ass.

Am Oktober 2000 si Presidentschaftswalen organiséiert ginn, bei där den ierwegt
Geriichtshaff vill Kandidaturen eliminéiert huet. De Robert Guéï huet sech
selwer zum Gewënner erkläert, huet no der Repressioun vu Manifestatiounen, déi
ongeféier 300 Leit d'Liewe kascht hunn, awer musse goen an de laangjähregen
Oppositiounspolitiker Laurent Gbagbo ass schliislech President ginn.

Duerno goufe weider Efforte gemaach fir erëm Fridden am Land anzeféieren, déi
2007 zu Ouagadougou mat der Signatur vun engem Friddensaccorde ofgeschloss
goufen.

D'Presidentschaftswalen am Oktober 2010 hunn d'Land an eng weider Kris gefouert.
Am zweeten Tour gouf den Alassane Ouattara vun der onofhängeger Walkommissioun
virum Laurent Gbagbo mat 54,1 % vun de Stëmmen zu Gewënner erkläert. De
Verfaassungsrot huet déi Resultater awer ongëlteg jugéiert an d'Victoire vum ale
President mat 51,45 % vun de Stëmmen ugekënnegt. Obwuel d'Europäesch Unioun an
d'Vereenten Natiounen dem Ouattara seng Victoire unerkannt haten, goufen
allenzwee Kanditaten am Dezember zum President vereedegt; den Ouattara virun der
internationaler Press an de Gbagbo virum Verfaassungsgeriichtshaff.

De Laurent Gbagbo sëtzt momentan (2013) am Prisong vum Internationale
Geriichtshaff zu Den Haag. Obwuel d'Kämpf nach e puer Méint nodeem den Ouattara
un d'Muecht komm ass weider gaange sinn a geflüchte Supportere vum Gbagbo an den
Nopeschlänner nach ëmmer eng Menace fir de Firdden duerstellen, ass et elo méi
roueg an der Elfebeeküst. De President konzentréiert sech drop, dem Land seng
Infrastruktur an Arméi erëm opzebauen an huet Reformen ugestouss fir
d'Wirtschaft erëm op d'Been ze stellen.

D'Wirtschaft vun der Elfebeeküst ass nach vill vun der Landwirtschaft, déi iwwer
60 % vun der Bevëlkerung employéiert, an den domat verbonnenen Aktivitéite
markéiert. D'Land ass de weltwäit gréisste Produzent an Exportateur vu
Kakaosbounen an e wichtege Kaffi- a Palmuelegproduzent an -exportateur. Doduerch
ass et staark vun den internationale Präisser fir déi Produkter an, wann och
manner, vun de klimatesche Konditiounen ofhängeg. A Prozentsätz vum PIB
ausgedréckt representéiert d'Landwirtschaft 26,6 %, d'Industrie 21,8 % an de
Secteur Tertiaire 51,5 % vun der Economie. (Schätzung 2012)

Haaptimportpartner waren 2012 Nigeria (18,9 %), Frankräich (14,8 %), China
(9,9 %) an Indien (5,2 %), Haaptexportpartner waren d'USA (10,1 %), Holland
(9 %), Däitschland (8,7 %), Nigeria (7,4 %), Frankräich (5,8 %) a Kanada
(4,4 %). D'Exporten (haaptsächlech Kakao, Kaffi, Holz, Pëtrol, Kotteng,
Banannen, Ananas, Palmueleg a Fësch) louche Schätzungen no am selwechte Joer bei
12,25 Milliarden US-Dollar an d'Importen (haaptsächech Dreifstoff, industriell
Ausrüstungsgidder a Liewensmëttel) bei 8,589 Milliarden USD.

D'politesch Onrouen an den 2000er haten déi auslännesch Investitiounen zréckgoen
an de Wirtschaftswuestum schrumpfe gelooss. Zanter 2011 gëtt et eng Erhuelung an
2012 ass den ivorianesche PIB ëm 9,8 % gewuess. D'Inflatioun ass vun 9 % (2011)
op 3,6 % am Februar 2013 gefall.

Am Juni 2012 hunn den Internationale Währungsfong an d'Weltbank ugekënnegt, der
Elfebeeküst 4,4 Milliarden USD u Scholden z'erloossen

Am Land ginn et 27 Fluchhafen, vun deene der siwe befestegt Pisten hunn (2013).
Et ginn 660 km Zuchschinnen, an 6 502 km onbefestegt an 81 996 km befestegt
Strooss. Zousätzlech sinn 980 km Waasserwee navigabel. Wichteg Häfe sinn Abidjan
a San-Pedro.

Déi offiziell Sprooch an der Elfebeeküst ass Franséisch, dat vun ongeféier 70 %
vun de Leit verstanen a geschwat gëtt. Eng Enquête vun der Internationaler
Organisatioun vun der Frankophonie no kënnen 99 % vun den Awunner vun der
gréisster Stad Abidjan Franséisch liesen, schreiwen a schwätzen. Geleefeg
Sproochen am Norde vum Land si Senufo (276 000 Leit) an Dioula (1 500 000 Leit)
an am Süden Baoulé (3 000 000 Leit) a Bété (2 500 000 Leit). Aner verbreete
Sprooche sinn Yacouba (1 183 000 Leit) an Agni (860 000 Leit). Déi sechs Ethnien
zu dëse Sproochen representéieren 58,03 % vun den Ivorianer. Dioula gëtt och
dacks nach vun net-Mammesproochler als Handelssprooch benotzt.



https://lb.wikipedia.org/wiki/Demokratesch_Republik_Kongo

D'Demokratesch Republik Kongo ass ee Staat an Zentralafrika. E läit um Equator a
grenzt am Norden un d'Zentralafrikanesch Republik an un de Sudan, am Osten un
den Uganda, de Ruanda, de Burundi an un Tansania. Seng südëstlech Grenz ass mam
Sambia, südwestlech läit den Angola. Am Westen huet en Zougang op den Atlantik,
doriwwer läit nach ee Stéck vum Angola an de Rescht grenzt un d'Republik Kongo.

D'Majoritéit vun der Bevëlkerung, ëm déi 80%, gehéiert zum Bantu-Vollek, déi
wichtegst Gruppen dovu sinn d'Kongo, d'Mongo, d'Luba an d'Lunda. 15 % stame vu
Sudangruppen, déi virun allem am Norden ugesidelt sinn. Minoritär gëtt et nach
d'Niloten am Nordosten, an d'Pygmäen an d'Hamiten am Osten. Déi wäiss,
meeschtens belsch Bevëlkerung huet bis ongeféier Enn vun den 1960er Joren d'Land
bal ganz verlooss.

Déi Demokratesch Republik Kongo huet eng geschate 70,9 Mio. Awunner (2010).
D'Bevëlkerungsdicht läit bei 32 Awunner pro km². An de leschte Jore gouf et
massiv Mouvementer vu Flüchtlingen. D'Bevëlkerung konzentréiert sech
haaptsächlech op d'Biergbaugebitt Katanga (Shaba) an den ënneschte Laf vum
Kongo-Floss.



https://lb.wikipedia.org/wiki/Arel

Arel (Arlon op Franséisch; Årlon op Wallounesch) ass eng Stad am Süd-Oste vun
der Belsch. Si ass de Chef-lieu vun der Provënz Lëtzebuerg, huet 25.818 Awunner
(2004) a läit, op 404 m, un den Uwänner vun der Semois, déi hei entspréngt.

Duerch Arel leeft d'Nationalstrooss N4 déi bis op Baaschtnech zu der Voie de la
Liberté gehéiert.

Arel ass mat Tongeren an Tournai eng vun deenen eelste Stied an der Belsch. Si
gouf ëm 52 v. Chr. als "Orolarum" gegrënnt, an huet sech schëtzeg entwéckelt,
well se gënschteg op der Kräizung vun zwou Réimerstroosse louch, där vu Reims op
Tréier an där vun Tongeren op Metz. Am Musée du Luxembourg zeien déi sëllechen
archeologesch Fondsaachen aus der Réimerzäit nach haut dovun.

Am 10. Joerhonnert war Arel mat sengem Ëmland eng Grofschaft, duerno eng
Maarkgrofschaft. Am spéide Mëttelalter gouf dës Grofschaft a Personalunioun mat
Limburg regéiert; zanter 1214 huet se zu Lëtzebuerg gehéiert.

Wéi Lëtzebuerg 1839 tëscht der Belsch an dem hollännesche Kinnek gedeelt gouf,
sollt dat am Fong laanscht d'Sproochgrenz geschéien. Arel ass awer, obwuel do
Lëtzebuergesch geschwat gouf (an zum Deel nach gëtt), der Belsch zougerechent
ginn, well éischtens soss keng Stad do gewiescht wier, déi grouss genuch war,
fir Chef-lieu vun der Provënz Lëtzebuerg kéinten ze sinn, an zweetens d'Strooss
vu Lonkech erop op Baaschtnech (déi haiteg Nationale 4) strategesch sou wichteg
war, datt d'Belsch se net wollten hierginn.

Nodeem zu Arel eng Bomm an d'Vitrin vum engem Collaborateur (Geschäft Ambroise)
geworf gi war, goufen an der Nuecht vum 24. op de 25. August 1944, 40 Geisele
vun Arel an aus der Ëmgéigend festgeholl, dorënner den Dokter Jean Hollenfeltz
en de Procureur André Lucion déi direkt erschoss goufen. Déi aner goufen a
Konzentratiounslagere verschleeft, wou déi meescht ëmkoumen. Dozou huet och de
Paschtouer vun Éibeng, den Adolphe Alzinger, ee vun de wéinegen Iwwerliewende
gehéiert. Hien huet déi batter Zäit spéider an e puer Wierker beschriwwen ënner
dem Pseudonym Josse Alzin.

Vun Arel selwer waren et 26 Mann: Raymond André, Fritz Barnich, Pierre Bestgen,
Michel Bidaine, Léon Billot, Fernand Biot, René Biren, Henri Bosseler, Albert
Burhin, Prosper Crochet, Edgard Defraene, Emile Dumont, René Feck, Auguste
Felten, Paul Gathy, Joseph Hansel, Léon Jacquelart, Théophile Lambe, Aimé
Lambin, Albert Laroche, Georges Lejeune, Joseph Ney, Joseph Origer, Emile Pesch,
Achille Schockert a Lucien Sitinger.



https://lb.wikipedia.org/wiki/Andy_Felten

Den Andy Felten, gebuer den 12. Juli 1912 an der Stad Lëtzebuerg an och do den
10. Abrëll 1984 gestuerwen, war e lëtzebuergesche Klarinettist, Flüttist,
Saxophonist, Arrangeur a Komponist.

Säi Repertoire goung vum amerikanesche Swingjazz iwwer Wiener a südamerikanesch
Musek bis zu aktuelle Stiler vun der Ënnerhalungsmusek. Fir méi amerikanesch
eriwwer zekommen, huet hie sech zäitweis och Andy Fulton genannt.

1926 mécht hie säin Debut als Beruffsmuseker am Josy Thoma senger Band 'The Big
Six'. 1928 grënnt hie seng eege Jazzband. An den 1930er Jore spillt hien als
Beruffsmuseker am éischte Radio-Ënnerhalungsorchester zu Lëtzebuerg, an der
'Ferry Jusa Band'. Enn den 1930er Jore stellt hien säi Quartett zesummen, mat
Museker wéi René Schmitt (Gei, Kontrabass), Fred Gehlen (Saxophon, Klarinett) a
Batty Nuss (Batterie). Hie spillt reegelméisseg an de bekannte Stater
Etablissementer wéi Apollo oder Pôle Nord. An den éischten Nokrichsjore feiert
hie grouss Erfolleger mat verschiddenen Ensembelen, an deene Museker wéi Johnny
Glesener (Piano), Theo Makowsky (Batterie), Fred Gehlen (Saxophon, Klarinett) an
Tommy Dallimore (Trompett) matspillen.



https://lb.wikipedia.org/wiki/Vietnamkrich

De Vietnamkrich (op vietnameesesch: Chiến tranh Việt Nam), och alt Zweeten
Indochinakrich oder (am Vietnam) Amerikakrich genannt, war Krich, deen tëscht
1959 an 1975 mam Zil gefouert gouf, ze verhënneren, datt Nord- a Südvietnam sech
ënner engem kommunistesche Regime nees vereenege sollten. En huet op der enger
Säit d'Republik Vietnam (Südvietnam) involvéiert, déi vun de Vereenegte Staaten
an anere Länner ënnerstëtzt goufen, an op der anerer Säit d'Guerrillabeweegung
Vietnamesesch Befreiungsfront (Viet Cong) sou wéi d'Arméi vun der Demokratescher
Republik Vietnam (Nordvietnam), déi vu China a besonnesch vun der Sowjetunioun
ënnerstëtzt goufen. Tëscht enger Millioun a 5,7 Millioune Mënsche sinn dem Krich
zum Affer gefall, dorënner och 58.159 Amerikaner (plus eng 1.700 vun deenen net
gewosst ass, wou se dru sinn).

De Krich ass a véier Phasen ofgelaf: eng éischt, bei där de Süden Territoire
verluer huet; eng zweet, wou d'USA massiv an de Konflikt agegraff sinn, a sou
erëm en Deel konnt zréckeruewert ginn; eng drëtt, no 1968, wou d'USA sech
progressiv zréckgezunn hunn, an eng lescht, vun de Paräisser Friddensvertreeg
1973 un, wou d'National Befreiungsfront an d'Nordvietnamesesch Arméi grouss
Fortschrëtter gemaach hunn, bis zum Fall vu Saigon un den Norden an als Resultat
dovun d'Vereenegung vun den zwee Länner, den 2. Juli 1976, zu der
Sozialistescher Republik Vietnam. Déi éischt 3 Phasen hunn sech doduerch
charakteriséiert, datt et keng kloer Frontlinn gouf, mä Attentater a
Guerrillaaktioune vum Viet Cong op der enger Säit,
"Sich-an-Zerstéierungsaktiouen", massiv Bommenattacken, an och Asaz vu chemesche
Waffen, op Säit vun den Amerikaner. Déi lescht Phas do dergéint war méi e
"konventionelle" Krich. Mam Vietnamkrich waren d'Konflikter an Indochina awer
nach net eriwwer: Vietnam a China hu Laos a Kambodscha besat, iwwerdeems d'USA
sech vun do zréckgezunn hunn.

Aussergewéinlech um Vietnamkrich war, datt et deen éischte Krich war, dee
souzesoen op der Televisioun ausgedroe gouf. Dëst huet et erméiglecht,
Mënscherechtsverletzungen op béide Säiten der Weltëffentlechkeet zougänglech ze
maachen. Dës lescht medial Omnipresenz war mat d'Ursaach dovun, firwat sech an
der westlecher Bevëlkerung eng ëmmer méi grouss Oppositioun géint dës
Militärinterventioun vun den USA forméiert huet, sou datt se sech schlussendlech
zréckgezunn hunn.



https://lb.wikipedia.org/wiki/Sezessiounskrich

De Sezessiounskrich oder Amerikanesche Biergerkrich war e militäresche Konflikt
vun 1861 bis 1865 tëscht de Südstaaten; déi aus de Vereenegte Staaten
ausgetruede waren, an déi sech als Konfederéiert Staate vun Amerika
zesummegedoen haten, an den Nordstaaten, déi an der Unioun bliwwe waren.

D'Ursaach vun deem Krich war eng déif ekonomesch, sozial a politesch Divisioun
tëscht den Nord- a Südstaaten, déi sech virun allem an der Fro vun der Sklaverei
kristalliséiert huet an déi vun 1830 un ëmmer méi déif gouf. Als Reaktioun op
d'Wal vum Abraham Lincoln zum President vun den USA - an dat obwuel hien nëmmen
e moderéierte Géigner vun der Sklaverei war - sinn am Wanter 1860/61 déi meescht
Südstaaten aus der Unioun ausgetrueden.

De Krich huet den 12. Abrëll 1861 ugefaange mat der Attack vun de
Konfederéierten op de Fort Sumters a South Carolina, deen d'Unionisten net
wollten opginn. De Lincoln huet all d'Staaten opgeruff, Truppen ze stellen, fir
de Fort nees zréckz'erueweren. Doropshin hu véier weider Sklavestaate sech der
Federatioun ugeschloss, sou datt s'ewell zu hirer eelef waren. Déi éischt Doudeg
gouf et den 19. Abrëll 1861 zu Maryland zu Baltimore am Maryland bei engem
Opstand. De Lincoln huet geschwënn d'Kontroll iwwer d'Grenzstaate gewonnen, zum
Deel, andeems en d'Legislateure vun deene Staate festhuelegeloss huet an
d'Habeas corpus-Prinzip ausser Kraaft gesat hat. Hien huet ausserdeem eng
Blockad um Mier opgestallt, wat d'Economie vum Süden geschwächt huet. De
Krichtstheater am Oste war 1861–62 ouni grouss Resultater. Am Hierscht 1862 huet
e Feldzuch vun de Konfederéierten a Maryland (deen zu der Unioun gehalen huet)
no der Schluecht vun Antietam, nees missen ofgebrach ginn. De Lincoln huet
d'Emancipation Proclamation erausginn, mat där en d'Enn vun der Sklaverei als
Krichszil festgeluecht huet. Am Westen huet am Summer 1862 d'Unioun de
Konfederéierten hir Floss-Marin zerstéiert, an duerno engem groussen Deel vun de
westlechen Arméie schwéier Verloschter zougefouert. D'Belagerung vu Vicksburg
duerch d'Unioun, 1863, huet d'Konfederatioun um Mississippi an zwee gedeelt.
1863 koum et, wéi dem Robert E. Lee seng konfederéiert Arméi en Abroch an den
Norde gemaach hat, zu der Schluecht vu Gettysburg. 1964 krut den Ulysses S.
Grant de Kommando iwwer all d'Uniounsarméien.

Am Westen huet de William T. Sherman Atlanta eruewert an ass Richtung Mier
marschéiert, woubäi en de Konfederéierten hir Infrastruktur ënnerwee zerstéiert
huet. D'Unioun huet doropshin déi Konferéiert aus alle Richtungen ugegraff, wat
zu der Belagerung vu Petersburg gefouert huet. Déo belagert konfederéiert
Nord-Virginia-Arméi huet schlussendlech Richmond opginn, a sech zréckgezunn, fir
sech am Geriichtshaus vun Appomattox nei ze forméieren. Si goufen awer do vun
den Unionisten ëmzéngelt. Dat huet dozou gefouert datt de Lee den 9. Abrëll 1865
virum Grant kapituléiert huet. Bis de Summer hunn all konferéiert Genereel sech
erginn, déi lescht den 23. Juni 1865 am Texas.

Et huet 12 Joer gedauert ier nom militäreschen Enn vum Krich déi ofgespléckt
Staate sech nees am Kader vun der sougenannter Reconstruction der Unioun
ugeschloss hunn. Déi wichtegst Suite war d"Stäerkung vun der der Zentralmuecht
an dat definitiivt Ofschafe vun der Sklaverei an den USA, souwéi och de
verstäerkten Ausbau vum Land als Industriestaat.

Den Amerikanesche Biergerkrich war mat ee vun den éischte Kricher, déi duerch
d'Industrialiséierung geprägt waren: d'Eisebunn, den Telegraph, Dampschëffer a
masseproduzéiert Waffe koumen a grousse Quantitéiten zum Asaz. Och
d'Mobilisatioun vun zivile Fabrécken, Grouwen, Schëffschantercher, Banken,
Transportreseauen a -mëttelen a Liewensmëttelversuergung fir d'Krichshandlungen
huet hire Schiet op den Impakt vun der Industrialiséierung am Éischte Weltkrich
virausgeworf.



https://lb.wikipedia.org/wiki/Schwaarzt_Mier

D'Schwaarzt Mier ass e Mier tëscht Europa a Klengasien. D'Länner ronderëm sinn
d'Tierkei, Bulgarien, Rumänien, d'Ukrain, Russland a Georgien. D'Schwaarzt Mier
ass bei Istanbul via d'Mierenkt vum Bosporus, d'Marmara-Mier an d'Dardanellen
mat der Ägeis, resp. dem Mëttelmier verbonnen. Den déifste Punkt läit 2210 Meter
ënner Waasser. D'Surface ass 422 000 km².

Fënnef grouss europäesch Stréim lafen an d'Schwaarzt Mier: d'Donau, den Dnjepr,
den Dnjestr, den Don an de Kuban. An der Tierkei mënden 3 méi kleng Stréim do
dran. Vu Westen no Oste sinn dat: Sakarya, Kızılırmak anYeşilırmak. De Çoruh
kënnt aus der Tierkei mä leeft bei Batumi a Georgien an d'Mier. D'Küstegéigend
ass am Westen an am Norden éischter flaach, mä am Osten an am Süden, sou wéi och
op der Krim-Hallefinsel, si Bierger.

Déi Al Griichen hunn d'Schwaarzt Mier Pontos Euxeinos, "Gaaschtfrëndlecht Mier"
genannt. Dat ass en Euphemismus, well virdru gouf et, wéinst de Stierm am
Hierscht an am Wanter, Pontos Axeinos ("Gaaschtonfrëndlecht Mier") genannt, mä
well d'griichesch Schëffsleit Angscht haten, mat sou engem Numm d'Gëtter ze
provozéieren, gouf déi méi "frëndlech" Variant bäibehalen.

Den Numm Schwaarzt Mier ass eng Iwwersetzung vum tierkeschen Numm Kara Deniz, mä
wahrscheinlech geet en op eng méi eeler persesch Bezeechnung zréck, wou den an
der Antiquitéit gewinnte System gebraucht gouf, fir Himmelsrichtunge symbolesch
duerch Faarfwierder ze beezechnen, a "schwaarz" fir dat nërdlecht Mier stoung.
Eng aner Deitung vun der Etymologie ass déi, datt den Numm op der Beobachtung
vun enger schwaarzer Faarf vum Waasser berout, déi dohier kënnt datt sulfidogen
Bakterie Schwiefelwaasserstoff aus Sulfat bilden, deen zesumme mat Eisen-Ionen
Eisesulfid ergëtt.

Während der Äiszäit war do, wou haut d'Schwaarzt Mier ass, e grousse
Séisswaasserséi, deen net mam Mëttelmier verbonne war. No der Äiszäit ass dës
Verbindung entstanen, an de Séi mat Mierwaasser vollgelaf.



https://lb.wikipedia.org/wiki/S%C3%A9cherheetsrot_vun_de_Vereenten_Natiounen

De (Welt-)Sécherheetsrot (Englesch: United Nations Security Council ;
Arabesch:مجلس الأمن الأمم المتحدة; Chinesesch: 联合国安全理事会; Franséisch: Conseil de
sécurité des Nations unies; Russesch: Совет Безопасности Организации
Объединённых Наций; Spuenesch: Consejo de Seguridad de Naciones Unidas) ass dat
mächtegst Organ vun de Vereente Natiounen.

Déi konstituéirend Sëtzung vum Sécherheetsrot war de 17. Januar 1946. Dës an déi
folgend Sëtzunge goufen am Londoner Church House ofgehalen.

De Rot besteet aus fënnef permanenten an zéng net-permanente Membere vun de
Vereente Natiounen. All Joer gëtt d'Hallschent vun den zéng Länner, déi
wiesselen, duerch d'UN-Generalversammlung op zwee Joer nei gewielt. Si gi vun
der Generalversammlung confirméiert an no regionale Gruppen ausgesicht. Sou gëtt
dorop geuecht, datt vun den zéng net-permanente Memberen der dräi aus Afrika,
zwéin aus Asien, zwéin aus Latäinamerika, een aus Osteuropa an zwéin aus
Westeuropa oder der iwwereger westlecher Welt (wéi: Kanada, Australien oder
Neiséiland) kommen. Tëscht dem Ausscheeden an dem Erëmwiele vun engem Staat aus
dem Sécherheetsrot muss op d'mannst ee Joer leien – datt e Land direkt
erëmgewielt gëtt, ass also ausgeschloss. En net festgeschriwwent, awer
praktizéiert Gesetz ass, datt bannent den uewe genannte Weltregiounen e
rotéirende System herrscht, dat alle Länner erméiglecht, an engem festen Turnus
e Sëtz am Sécherheetsrot ze hunn. De Representant vun engem
Sécherheetsrot-Member muss zu all Zäit am UNO-Haaptquartéier erreechbar sinn,
soudatt de Rot jiddwerzäit zesummentriede kann.



https://lb.wikipedia.org/wiki/RMS_Titanic

D'RMS Titanic war e Passagéierschëff. Proprietär war déi britesch Oceanic Steam
Navigation Company, déi vun 1901 un zur Reedereigrupp International Mercantile
Marine Company vum US-amerikaneschen Banquier J. P. Morgan gehéiert huet. Si
koum 1912 nei aus der Werft .

D'Schëff war fir de Linnendéngscht op der Route
Southampton–Cherburg–Queenstown–New York, New York–Plymouth–Cherburg–Southampton
virgesinn a sollt nei Moosse setzen, wat de Confort ugeet. Ee komplette
Reesezyklus (hin an zréck) huet deemools nach dräi Woche gedauert. Fir zu engem
wochentlechen Horaire iwwergoen ze kënnen, goufen dräi nei Schëffer vun der
Olympic-Klass gebaut. D'Titanic war eent vun deene Schëffer.

Schonn op hirer éischter Rees ass si an der Nuecht vum 14. op de 15. Abrëll 1912
géint 23:40 Auer op en Äisbierg gerannt an ass zwou Stonnen a véierzeg Minutte
méi spéit am Nordatlantik ënnergaangen. Bei Temperaturen ënner 0 °C sinn tëscht
1490 a 1517 vun den 2200 Persounen u Bord ëmkomm. Opgrond vun der héijer Zuel
vun Affer zielt den Ënnergank vun der Titanic nach ëmmer zu de gréisste
Schëffkatastrophen.



https://lb.wikipedia.org/wiki/Putsch

E Putsch oder Staatsstreech (fr:: Coup d'État) ass de Versuch vun enger
Minoritéit, mat enger iwwerraschender, meeschtens mat Gewalt verbonnener Aktioun
d'Regierung ze stierzen an d'Muecht am Staat diktatoresch z'iwwerhuelen.

Putschisten si meeschtens Offizéier oder Cheffe vu paramilitäreschen
Organisatiounen. Dacks hëlt duerch e Putsch och eng Grupp d'Muecht, déi schonn
Deeler vum Staat legitim kontrolléiert, z. B. wann eng Regierung oder e
Regierungschef d'Parlament entmuecht, d'Legislativ deemno vun der Exekutiv
ausgeschalt gëtt. Dacks féiert e Putsch zu der Herrschaft vun engem autoritäre
Regime, z. B. enger Militärdiktatur

D'Wuert "Putsch" kënnt aus der Schwäiz, et heescht souvill wéi Knuppert oder
Poufert. 1839 war et zu Zürich zu engem Opstand komm, dee géint d'Regierung
geriicht war. Duerch d'Zeitunge gouf de Begrëff am däitsch-, franséisch- an
engleschsproochege Raum verbreet.

"Putsch" a "Staatsstreech" (Coup d'État) sinn net ganz datselwecht: Bei engem
Putsch kënnt den Ëmstuerz vun der Regierung vu baussen (z. B. duerch d'Militär),
bei engem Staatsstreech dogéint vu "bannen", z. B. duerch Membere vun der
Regierung. De Begrëff Staatsstreech geet zréck op den Napoléon, dee 1799
d'Muecht a Frankräich iwwerholl huet.



https://lb.wikipedia.org/wiki/Pilzer%C3%A4ich

D'Pilzer (lat. fungi) bilden an der biologescher Klassifikatioun, nieft dem
Planzeräich, de Protisten an dem Déiereräich, eent vun de véier Räicher vun den
Eukaryoten, de Liewewiesen mat echtem Zellkär.

Zu de Pilzer ziele souwuel Eenzeller wéi d'Bakhief, wéi och Villzeller wéi
d'Stännerpilzer, virun Allem déi iessbar si beim Mënsch beléift, an déi
meeschtens onbeléift Schammelpilzer.

Pilzer multiplizéieren a verbreeden sech geschlechtlech an ongeschlechtlech
duerch Sporen a vegetativ duerch Ausbreedung (eventuell mat Fragmentéieren) vun
hire munnechmol immens laangliewege Myzelien oder Mykorrhizen. De gréissten Deel
vun der Biomass vun de Pilzer ass am Buedem ze fannen.

D'Gréisstespektrum vun de Pilzer reecht vu mikroskopesch klengen Aarte bis zu
den liicht erkennbare Grousspilzer. D'Myzel vun enger Hallimaschaart (Armillaria
ostoyae) aus dem Malheur National Forest (USA) ass mat enger Ausdehnung vun
8,8 km² an engem geschaten Alter vun 2.400 Joren eent vun den eelsten an dat
gréisst Liewewiesen op der Äerd.

D'Wuert „Pilz“ staamt vum Alhéidäitsche buliz, wat wahrscheinlech vum
laténgesche bōlētus (griichesch βωλίτης = Champignon) ofgeleet gouf. Déi
botanesche Bezeechnung fungi léisst sech op dat griichescht σφόγγοι (Plural)
zréckféieren, a bezeechent ursprénglech Schwämm. Well Pilzer sech och mat
Waasser vollsuckele wéi Schwämm, gouf de Begrëff am Laf vu senger Geschicht op
si iwwerdroen.

D'Léier vun de Pilzer heescht Mykologie, ofgeleet vum griicheschen ὁ μύκης
[mýkēs].

Zu Lëtzebuerg huet d'Studium vun de Pilzer eng laang Traditioun, déi
hautdesdaags vum Groupe de recherche mycologique vun der Société des
naturalistes luxembourgeois oprecht erhale gëtt. Haaptaktivitéite sinn
Exkursiounen, Bestëmmungsowenter a Publikatiounen.



https://lb.wikipedia.org/wiki/Nordirland

Nordirland ass déi klengst vun de 4 Natiounen déi d'Vereenegt Kinnekräich vu
Vereenegt Kinnekräich bilden. Et läit um nordëstleche Wupp vun der Insel Irland
an ass zesummegesat aus 6 Grofschaften.

Nordirland huet als Deel vum Vereenegte Kinnekräich am Prinzip en eegent
Parlament (Assembly) an eng eege Regierung (Executive), déi eng gewësse lokal
Autonomie géintiwwer der Zentralregierung vu London hunn. Zur Zäit (Januar 2007)
funktionéieren déi Institutiounen awer net, well d'Parteien déi Member sinn sou
duerch hir verschidde reliéis Hannergrënn zerstridde sinn datt eng effizient
Verwaltung net denkbar ass. Dofir sinn déi Institutioune momentan suspendéiert
an hir Aufgabe gi vun der Regierung vum Vereenegte Kinnekräich zu London
iwwerholl.

D'Politik vun Nordirland gëtt traditionell duerch konfessionnell an
nationalistesch Hannergrënn bestëmmt. De kathouleschen Nationalisten, déi sech
eng Vereenegung mat oder eng Unnäherung un d'Republik Irland wënschen, stinn
d'Unionisten entgéint, déi allgemeng verschiddene protestanteschen
Denomminatiounen ugehéieren, an déi fir d'Weiderbestoe vun der Unioun mat
Groussbritannien astinn. Déi wichtegst politesch Parteie vertrieden dann och déi
eng oder déi aner Communautéit.

Bei de leschte Wale fir d'nordirescht Parlament (Assembly; momentan
suspendéiert) am Joer 2003 goungen 30 Sëtz un d'DUP, 27 un d'UUP, 24 u Sinn
Féin, 18 un d'SDLP, 6 un d'Allianz, 1 un d'PUP an 1 Sëtz un d'UK Unionistesch
Partei.

Nordirland ass a 6 Grofschaften agedeelt, déi awer hautzedaachs keng
administrativ Funktiounen erfëllen. Dëst sinn d'Grofschaften Antrim, Armagh,
Down, Fermanagh, Londonderry, an Tyrone. Déi klengst administratv Ënnerdeelunge
sinn déi 26 Bezierker, déi an hirer Funktioun vergläichbar mat de Gemengen zu
Lëtzebuerg sinn.

Nordirland huet eng ganz beweegte Geschicht. Am Joer 1801 gouf d'Kinnekräich
Irland (dat déi ganz Insel abegraff huet) mat Groussbritannien vereenegt. Wéi um
Uffank vum 20. Joerhonnert d'Diskussiounen ëm en onofhängegt Irland ëmmer méi
haart goufen, an Unionistesch Elementer sech deem awer widdersat hunn, gouf
decidéiert d'Insel opzesplecken. No laangem Hin an Hier a biergerkrichsähnlechen
Zoustänn, virun allem am Zentrum an am Süde vun der Insel, an engem Delai deen
duerch den Éischte Weltkrich verursaacht gouf, kruten 1921 nëmmen déi südlech
Deeler vun der Insel als Republik Irland d'Onofhängegkeet, während 6 vun den 9
Grofschaften aus der Provënz Ulster am Nordoste bei Groussbritannien bliwwe sinn
(partition).

No der Opdeelung krut Nordirland eng relativ grouss Autonomi a sengen internen
Affären a gouf vun der Zentralregierung zu London gréisstendeels mat Rou
gelooss. Allerdéngs huet weider Gewalt geherrscht. An den éischte Joren huet
d'Iresch Republikanesch Arméi (IRA) sech weider der Opspleckung widdersat an
d'Administratioun huet drakonesch Noutstandsmesure geholl fir hirer Meeschter ze
ginn. Vill Leit sinn an där Zäit duerch politesch motivéiert Gewalt ëm d'Liewe
komm. Vill Katholike sinn an de Süde geflücht, während gläichzäiteg e ganze Koup
Protestanten aus dem Süden an den Norde gezu sinn. Et gouf och eng nei Police
gegrënnt, d'Royal Ulster Constabulary (RUC), där allerdéngs méi Protestante
bäigetruede si wéi Katholiken, wouduerch vun Uffanks un den Androck entstanen
ass datt se parteiesch wieren an déi zwou Gemeinschaften net gerecht behandelen.

Trotzdeem war d'Zäit bis Mëtt vun de 60er Jore relativ roueg, mat der Ausnam vun
der Attack vun der Luftwaffe op Belfast 1941, wou ronn 1000 Mënschen ëm d'Liewe
komm sinn an e Véirels vun der Populatioun vu Belfast ondachlos gouf.

Wéi an der Mëtt vun der 60er Joren den unionistesche Premierminister Terrence
O'Neill probéiert huet eng Rei Reformen duerchzesetze fir fir méi Gerechtegkeet
ze Suergen, hu fir d'éischt radikal Unioniste sech gewiert. Doduerch ass och den
Drock vun den Nationalisten ëmmer méi grouss ginn, an éischt gewaltsam
Tëschefäll gouf et zu Derry a Belfast 1969. Am August 1969 goufen éischt
Regimenter vun der Britescher Arméi an Nordirland geschéckt fir d'Situatioun
ënner Kontroll ze bréngen.

D'Period vun den nächsten 30 Joer gëtt allgemeng als The Troubles bezeechent.
D'Kompetenze fir d'Sécherheet an Nordirland si vum Parlament direkt un
d'britesch Arméi iwwergaangen, mä d'Situatioun huet sech net berouegt. Well
d'IRA sech mat deelweis terroristesch Methode géint d'Presenz vun der Arméi
gewiert huet, ass 1971 ugefaange gi Verdächteger ouni Prozess anzesetzen, woumat
d'Arméi och de lescht Ënnerstëtzung vu moderate Katholike verluer huet. Dee
gréissten Tëschefall war d'Erschéissung vu 14 onbewaffneten Zivilisten duerch
Membere vun der britescher Arméi bei engem Friddensmarsch den 30. Januar 1972 zu
Derry, en Evenement, dat als Bloody Sunday an d'Geschicht agaangen ass. Am
selwechte Joer gouf och d'Parlament vun Nordirland opgeléist an den Territoire
direkt vu London aus verwalt.

D'Situatioun huet sech duerno zwar méi oder wéineger berouegt, mä et sollt bis
1998 dauere bis mam Good Friday Agreement d'Parlament vun Nordirland erëm agesat
gouf. Dee Vertrag gouf vun all de Parteien, mat Ausnam vun der DUP an der UK
Unionist Partei ënnerschriwwen.

Am neie Parlament sollt all Partei déi eng gewëssen Zuel vun Deputéiert hat och
d'Garanti op Ministeren an der Regierung kréien. Dat huet dazou gefouert datt
véier Parteien d'Regierung gestallt hunn, mat de méi moderaten UUP an SDLP an
déi méi radikal vu béide Säiten, der DUP a Sinn Féin. Eng vun de wichtegste
Konditioune vum Good Friday Agreement ass d'Entwaffnung vun der IRA, déi nëmme
lues virukoum an ëmmer erëm zu Sträit tëscht de Parteie gefouert huet.

Vu Februar bis Mee 2000 gouf d'Parlament ausser Kraaft gesat well d'Parteie sech
net eens gi sinn, an an där Zäit huet London erëm d'Verwaltung iwwerholl. Zanter
dem 14. Oktober 2002 huet d'Palament net méi funktionéiert, a bei de Walen 2003
si mat Sinn Féin an der DUP déi méi radikal zu de stäerkste Parteie gewielt
ginn, wat am Moment e Funktionéiere vun dem Parlament net erméiglecht.

Zanter 2004 lafen erëm Verhandlungen tëscht de Parteie fir d'Parlament erëm un
d'Goen ze kréien, wéi et schengt mat luesen awer séchere Fortschrëtter.



https://lb.wikipedia.org/wiki/Kaffi

Kaffi ass en donkelbrongt Gedrénks, dat meeschtens waarm gedronk gëtt, an dat
aus geschielten, geréischterten a gemuelene Somkäre vun der Kaffisplanz,
Kaffisboune genannt, gemaach gëtt, andeems d'Polver a Kontakt mat gliddegem
Waasser bruecht gëtt, a sech sou d'aromatesch Ueleger an aner Substanzen am
Waasser opléisen. Kaffi enthält Koffein. Déi zwou wichtegst Aarte vun der
Kaffisplanz (Rubiaceae) si Coffea arabica (Arabica-Kaffi) a Coffea canephora
(Robusta) mat sëllechen Zorten/Varietéiten.

Kaffi kënnt ursprénglech aus Ethiopien. Am 16. Joerhonnert gouf de Kaffi och an
Europa bekannt, fir d'éischt an Italien an a Frankräich. Vum 17. Joerhonnert un
hu sech Caféen doruechter verbreet. Zanterhier gouf en och extra fir den
europäesche Maart ugebaut. D'Hollänner haten, duerch d'Produktioun an hirer
Kolonie Java, d'Nues vir beim Handel. Geschwënn duerno hunn och d'Fransousen an
d'Portugisen an hire Kolonien (Cayenne, Martinique, Guadeloupe, respektiv
Brasilien) Kaffi ubaue gelooss.

Am Ufank war Kaffi rar an deier. Et gouf dofir laang fir déi, déi sech de
"richtege" Kaffi net leeschte konnten, Ersatzkaffi, deen aus Malz, Schiggeri,
souguer alt aus Eechele gemaach gouf.

"Kaffi drénken" gouf op ville Plaze synonym fir eng eege Moolzecht, sief et
Nomëttes, mat Kuch oder soss eppes Séissem, sief et, wéi zu Lëtzebuerg, fir déi
éischt Moolzecht am Dag.

Ronn 60% vum ganze Kaffi, deen op der Welt produzéiert gëtt, ass Arabica-Kaffi.
Dës Zort huet nëmmen hallef sou vill Koffein wéi Robusta, dofir awer méi Goût.
Robusta huet zirka 36% Undeel vun der Weltproduktioun. Dës Zort ass méi
resistent géint Parasiten a wiisst méi séier.

Méi seele fënnt een Zorte wéi Excelsa, Stenophylla ("Highland Coffee“) oder
Maragogype. Déi deierst a seelenst Zort ass den indonesesche Kopi Luwak. Dëse
gëtt aus Kaffisboune gemaach, bei deenen eng Kazenaart, Luwak genannt, fir
d'éischt Kaffiskiischte gefriess an d'Kären ("Bounen") nees ausgescheet huet.
Duerch d'Fermentatioun am Daarm gëtt de Goût verännert an d'Boun ass manner
batter.

2007 war Brasilien mat 2,178 Mio. Tonne grénge Kaffibounen, a ronn 28,1 Prozent
vun der Weltrekolt, dee gréisste Kaffisproduzent op der Welt.

Op de Kapp gerechent drénken d'Finnen am meeschte Kaffi op der Welt: All Finn
drénkt an der Moyenne 11,4 kg am Joer, dat entsprécht zirka 1754 Tasen (4,8 Tase
pro Dag a Persoun). Dee gréisste Gesamtverbrauch als Land hunn d'USA, 2003 waren
dat geschaten 1.216.477 Tonnen.

Jee no Kultur, regionale Gewunnechten a perséinlechem Goût gëtt et verschidde
Methoden, eng Taass Kaffi ze maachen: D'gliddegt (awer net kache) Waasser gëtt
dobäi entweder iwwer de Kaffi geschott (oder drëpse gelooss), deen an engem
Filter ass; oder awer d'Polver gëtt mat an d'Taass gemaach, an deem Fall muss
een e bësselche waarden, bis datt et sech gesat huet, ier een de Kaffi drénke
kann. Bei engem Espresso gëtt d'Waasser ënner héijem Drock (9–15 bar) duerch de
renggemuelene Kaffi gepresst.



https://lb.wikipedia.org/wiki/Juddentum

Als Juddentum bezeechent een d'Kultur, d'Geschicht, d'Relioun an d'Traditioune
vum Vollek Israel. Dacks versteet een allerdéngs ënner deem Begrëff och nëmmen
déi jiddesch Relioun.

D'Juddentum gëtt als éischt an eelst Weltrelioun verstan, och wa just ronn 13,4
Millioune Mënsche Judde sinn. Dës Zuel ass am Verglach zu anere Weltreliounen,
wéi dem Chrëschtentum (zirka 2,3 Milliarden) an dem Islam (zirka 1,4 Milliarden)
relativ kleng. D'Juddentum ass och déi éischt monotheistesch Relioun op der Welt
a gëllt als Inspiratiounsquell vum Chrëschtentum an dem Islam. D'Relioun
baséiert op de schrëftlechen Iwwerliwwerunge vun der Tora.

Der Tora no fänkt déi jiddesch Geschicht mam Bond un, dee Gott mam Abraham
schléisst. Sou gëtt den Abraham als de Grënner vum Monotheismus verstanen.
D'Tora bestëmmt dann och de jiddesche Liewensoflaf: Den 8. Dag no der Gebuert
vun engem Jong, gëtt hie beschnidden. D'Meedercher dogéint kréie just hiren Numm
an der Synagog. Jonge feieren op hirem 13. Gebuertsdag Bar Mitzwa a gehéiere vun
deem Moment un zu dem Minjan, déi zéng Männer, déi fir e Gottesdéngscht
erfuerdert sinn. D'Meedercher feiere mat 12 Joer Bat Mitzwa. Vun deem Ament un
ginn se zu vollwäertege Membere vun der jiddescher Communautéit a verflichte
sech, déi 613 Geboter (Mitzwot) anzehalen. Eng jiddesch Hochzäit besteet
haaptsächlech aus der Ketubba, engem schrëftlechen Bestietnesvertrag, an enger
Feier duerno. Beim Doud këmmert en Chewra Kadischa sech ëm d'Begriefnis.
D'Trauerzäit besteet bei de Judden aus dräi Etappen: déi éischt siwen Deeg
(Schiwa genannt) sinn der intensiver Trauer reservéiert, déi éischt drësseg Deeg
ginn Schlochim (drësseg op Hebräesch) genannt a schliisslech d'Trauerjoer (11
Méint), no deem eréischt de Grafstee (Mazewa) um Kierfecht geluecht gëtt.

Schonn um Enn vun der Antiquitéit war d'Juddentum wäit iwwer de réimesche Raum
eraus verbreet. Et war bis a China, Indien an Afrika bekannt.

Zu Lëtzebuerg liewen ongeféier 1200 Judden. D'Juddentum spillt eng wichteg Roll
an der Geschicht vu Lëtzebuerg. Nieft der Réimesch-Kathoulescher Kierch, dem
Protestantismus, der Orthodoxer Kierch an dem Islam ass d'Juddentum déi fënneft
gréisst Relioun. Lëtzebuerg ass dat eenzegt europäescht Land, an deem haut méi
Judde liewe wéi virum Zweete Weltkrich.



https://lb.wikipedia.org/wiki/J%C3%A9inesch

Jéinesch (language code: YEC), och Lakersprooch oder Lakerschmus, fréier och alt
pejorativ "Geheimsprooch" genannt, war d'Sprooch vun de Jéinen.

Zu Lëtzebuerg gouf si bis ufanks vum 20. Joerhonnert vun den Händlerfamillje
geschwat déi meeschtens zu Weimeschkierch an am Pafendall (Stad Lëtzebuerg) an
awer och zu Esch-Uelzecht, Ettelbréck um Bolgesteen bei Ettelbréck an am
Heischtergronn gewunnt hunn an uechtert d'Land gezu si fir Kreemchen (Parzeläin,
Bitzgeschir asw.) géint Lompen an aalt Eisen ze tauschen. Den Ausdrock Lakerte
kënnt vun de Lompekréimer, déi sech selwer sou genannt hunn (Laken=Lompen,
Dicher). Dës Famille kënnen allgemeng de Jéinen zougerechent ginn, déi a ganz
Europa doheem waren, sou och an Holland (Tränteler), Däitschland, Schwäiz,
Éisträich a Frankräich bis hin an England an an Irland.

Jéinesch ass eng eegestänneg Sprooch déi keltesch/indoeuropäesch Wuerzelen huet
a vill Elementer vun Däitsch, westjiddesch, Romani a Routwelsch matenee
verbënnt, woubäi déi ofwiesselnd géigesäiteg Aflëss net kloer sinn.

Jéinesch ass deemno eng Zort Argot, deen awer zu Eech méi oder wéineger och vun
den Net-Jéine verstane gouf a wouvu bestëmmt Wierder, wéi beim Argot vun anere
Sproochen och, et iwwer Jugend- an Zeenesprooch an den allgemenge Vocabulaire
"gepackt" hunn. Dat sougenannt Weimeschkiercher Lakerschmus ass eng regional
Variant vum Jéineschen.

D'Lëtzebuerger Jéinesch hat sech awer mat der Zäit gréisstendeels de Flektiounen
a Lauter vum Lëtzebuergeschen ugepasst.

Mam Verschwanne vun den Hauséierberuffer an der Verbesserung vun de
Liewenskonditiounen ass d'Jéinesch sou gutt wéi a Vergiessenheet geroden. Haut
gëtt et awer Initiative vun deene Jéineschen, déi zu Lëtzebuerg 3200 Bierger
ausmaachen, hir Kultur an Sprooch ze fleegen. Dozou gehéiert de "Jéinesche Bond
Lëtzebuerg" dee Member vum Jenischer Bund in Deutschland und Europa. e. V. ass.
Eng aner Initiativ ass d'Gemeinschaft "Kochemer Loschen" dei ënner anerem vum
Oliver Kayser matgegrënnt gouf, engem jéinesche Museker a Konschtschafenden.
Verschidde Wierder sinn awer haut an der allgemenger Ëmgangssprooch ze fannen,
déi bekanntst si sécherlech:



https://lb.wikipedia.org/wiki/Istanbul

Istanbul (tierkesch İstanbul), dat aalt Konstantinopel, ass déi gréisst Stad an
der Tierkei a gouf ënner dem Numm Byzantion gegrënnt. Déi eigentlech Stad huet
9.797.536 Awunner, an der ganzer Agglomeratioun liewen 11.588.545 Mënschen
(Stand jeeweils op den 1. Januar 2005).

Si läit souwuel op der europäescher wéi och op der asiatescher Säit un den
Uwänner vum Bosporus an ass dofir déi eenzeg Metropol, déi sech iwwer zwéi
Kontinenter erstreckt. Mat hirer bal dräidausendjäreger Geschicht ass s'eng vun
den eelste Stied, déi haut nach op der Welt bestinn. Istanbul ass de Kultur- a
Wirtschaftszentrum vun der Tierkei. Traditiounsgeméiss ass Istanbul de Sëtz vum
Patriarch vu Konstantinopel, deen als Chef vun der ganzer Orthodoxie unerkannt
ass. D'Stad ass Sëtz vum Äerzbëschof vun der tierkesch-orthodoxer
Reliounsgemeinschaft, vum armeneschen Äerzbëschof a vum tierkeschen
Oberrabbiner.

Istanbul ass eng Universitéitsstad an huet a senge Maueren Bibliothéiken, eng
Rei vu Muséeën an och auslännesch Kulturinstituten. D'Alstad vun Istanbul gouf
1985 op d'UNESCO-Lëscht vun der Weltkulturierfschaft gesat.



https://lb.wikipedia.org/wiki/Hong_Kong

Hong Kong (chin. 香港 Xiānggǎng; op Lëtzebuergesch: Hafen dee gutt richt;
Kantonesesch: Heunggong) ass eng Verwaltungszon mat Sonnerstatut vun der
Volleksrepublik China.

Se läit op der chinesescher Südküst. De Finanz-, Geschäfts- a Kulturzentrum ass
Victoria City. Déi gréisst Stad um ganze Gebitt ass Kowloon. Den Territoire
besteet aus enger Hallefinsel, a méi wéi 200 Insele ronderëm. Fréier war dësen
Territoire eng Kolonie vun der britescher Kroun. En ass den 1. Juli 1997
vertragsgeméiss zréck u China gefall, a steet haut ënner enger besonnescher
chinesescher Verwaltung.

No där vum Deng Xiaoping entwéckelter Doktrin Ee Land, zwéi Systemer bleift dat
demokratescht maartwirtschaftlecht System vun Hong Kong op d'mannst 50 Joer
nieft dem kommunistesche System vun der Volleksrepublik China bestoen, sou datt
d'Roll vun Hong Kong als groussen asiatesche Finanzzentrum geséchert bleift. Déi
Autonomie erlaabt Hong Kong zwar seng eege Gesetzer, en eegenen Douanestarif a
seng eege Währung ze hunn, wat iewer net verhënnert, datt d'Regierung vu Peking
heefeg an d'Innepolitik agräift. Sou gëtt z. B. den ieweschte Verwaltungschef
vun engem Walgremium gewielt, deem seng Zesummesetzung vun der Volleksrepublik
China bestëmmt gëtt.



https://lb.wikipedia.org/wiki/GNU_Free_Documentation_License

D'GNU Free Documentation License (Kuerzform: GFDL oder GNU-FDL) ass eng Lizenz,
deer hiren Text vun der Free Software Foundation ausgeschafft ginn ass. Dës
Lizenz huet als Ziel, d'Verbreedung vu fräiem Contenu z'ënnerstëtzen. D'Texter
op Wikipedia ginn ënnert der GFDL verëffentlecht.

Dofir muss ee bei all Reproduktioun oder Representatioun vun engem Wierk ënnert
GFDL däitlech uginn, datt dat Wierk, souguer ënner senger verännerter Form,
ënnert der GFDL steet, an et muss een dann och den integralen engleschen
Original-Text vun der GFDL dobäisetzen. Natierlech ass et ubruecht, zu
Lëtzebuerg och eng Iwwersetzung op Däitsch, Franséisch oder Lëtzebuergesch vun
der GFDL nach dobäizesetzen. Den engleschen Text ass awer bei
Iwwersetzungsënnerscheeder deen eenzeg verbindlechen. Dir kënnt den integralen
englesche GFDL-Text kamoud iwwer dëse Link kucke goen, déi däitsch a franséisch
onverbindlech Iwwersetzunge fannt Dir um Spaweck.

Wa mer zesummefaasse wëllen, dann ass dee groussen Ënnerscheed tëschent Domaine
Public a GFDL also, datt een, wann een e Wierk, wat ënner den Domaine public
gefall ass, op eng originell Aart a Weis verännert, op déi Verännerung
Auteursrechter kréie kann. Mä wann een e Wierk ënner GFDL verännert, da kann een
ni Auteursrechter op déi Verännerung kréien, dat verännert Wierk bleift ëmmer
nach ënnert GFDL a ka vu jidderengem benotzt a weiderverännert ginn. Wien domat
net averstanen ass, dee kritt vun der GFDL carrément iwwerhaapt net d'Recht, dat
GFDL-Wierk ze benotzen oder ze veränneren.



https://lb.wikipedia.org/wiki/Fluchhafe_L%C3%ABtzebuerg

De Fluchhafe Lëtzebuerg, offiziell Aéroport de Luxembourg genannt, läit um
Findel ronn 7 km nordëstlech vun der Stad Lëtzebuerg, um Territoire vun de
Gemenge Sandweiler, Nidderaanwen a Lëtzebuerg. De Begrëff Findel gëtt dann och
dacks als Metonymie fir de Fluchhafe gebraucht.

D'Bedreiwergesellschafte vum Fluchhafe Lëtzebuerg-Findel sinn d'Luxairport, eng
Société anonyme, déi 2001 gegrënnt gouf, an zu 100 % dem Lëtzebuerger Staat
gehéiert, an d'Administration de la navigation aérienne (ANA), déi dem Ministère
du développement durable et des infrastructures kuerz MDDI ënnerstallt ass, an
déi aus der Administration de l'aéroport entstanen ass.

  Méi Informatioun doriwwer am Artikel: Administration de la navigation aérienne

Den Internationale Fluchhafe vu Lëtzebuerg ass d'Heemechtsbase vun der Luxair,
der Cargolux, der Luxembourg Air Rescue an der Luxaviation.

Den Terminal A mat enger Bruttofläch vun 43.400  m2 , a mat enger 5000 m2
grousser Glasfassad ass d'Haaptgebai. Dobäi kënnt, datt d'Aerogare mat 26
Offäerdegungsguichete wéi och mat 18 Passagéierausgäng equipéiert ass. Op den
zwou Säite vum Offäerdegungsberäich ass e Sécherheetsberäich.

1939 ass ugefaange ginn, den Terrain riicht ze maachen. Am Zweete Weltkrich war
do eng däitsch Schoul fir Segelfliger.

1946 gouf de Fluchhafen offiziell ageweit a vum Mee u gëtt et zweemol an der
Woch e Fluch tëscht Lëtzebuerg a Bréissel.

1955 gouf d'Landepist vun 2.000 op 2.830 Meter verlängert, 1975 gouf se nach eng
Kéier méi laang gemaach. Haut ass d'Bunn fir ze landen 4.000 Meter laang.

1975 gouf eng nei Aerogare a Betrib geholl, an 1993 gouf en neien, 35 Meter
héije Kontrolltuerm opgeriicht.

2003 gouf mat Aarbechte fir eng nei Aerogare, mat ë. a. engem Uschloss un
d'Schinnenetz, ugefaangen. Déi nei Aerogare besteet aus zwéin Terminalen:

Donieft gëtt et nach den Terminal GAT (General Aviation Terminal) fir
d'Offäerdege vun der aviation générale, also net vu Linneflich, mä vu Privat-
oder Firmefliger. Dësen Terminal leit ofgeleeë vun deenen zwéin aneren am
Frachtzentrum vum Fluchhafen. De GAT ass an enger Rekordzäit vun eppes iwwer
sechs Méint decidéiert, geplangt a fäerdeg gebaut ginn. D'Inauguratioun war den
1. Februar 2008.

Wéi den Täter mat der Panzerfauscht sech eng Kéier kuerz vum Geldtransporter
ewechgedréint huet, huet de Chauffer vun der Brinks-Camionette Vollgas ginn a
probéiert z'entkommen. Direkt hunn d'Täter mat enger Kalaschnikow op den Auto
geschoss, an déi zwéi Geldbuete si blesséiert ginn.

D'Täter sinn doropshi geflücht, mä nëmmen e puer Minutte méi spéit op eng
Stroossespär vun der Police getraff. Ouni Virwarnung hunn d'Bandite ronn 36-mol
op déi zwéi Poliziste geschoss (een huet e Sträifschoss um Kapp ofkritt, deen
zweete gouf vun engem Querschléier am Bauch getraff). No enger kuerzer Flucht
goufen d'Täter um Scheedhaff vun enger Zivillpatrull beabsichtegt an en Accident
verwéckelt. Ee vun den Täter konnt sou verhaft ginn, deen aneren ass dervukomm a
konnt bis haut nach net gefaasst ginn.

De Kapp vun der Band soll de Marcel Habran, e Caïd aus dem Lécker "Milieu",
gewiescht sinn, deen allerdéngs bei der Attack net dobäi war.

* 1: Saisonal Flich an der Summervakanz * 2: Saisonal Flich an der Summersaison
* 3: Saisonal Flich an der Wantersaison * 4: Saisonal Charter-Flich vun Enn Juni
bis Enn Oktober * 5: Flich am Code-Share, operéiert vu Luxair * 6: Flich
operéiert ënner dem Code AF vun Air France

2013 koum de Findel am Skytrax-Ranking vun de beschte Fluchhäfe vun der Welt op
Plaz 85 an 2014 am selwechte Klassement op Plaz 91.



https://lb.wikipedia.org/wiki/Costa_Concordia

D'Costa Concordia ass dat fréiert Flaggschëff vun der italienescher Reederei
Costa Crociere. Et ass dat éischt vun dräi Schëffer, déi d'Reederei Costa
Crocieri vu Genua, bei der Werft Fincantieri baue gelooss huet. Et war bei
senger Ausliwwerung dat weltwäit sechstgréisst Croisièresschëff.

De faarwege Bannendesign orientéiert sech no de Länner vun Europa, no deenen och
d'Decker genannt goufen. Den amerikaneschen Designer Joe Farcus huet wéi bei
allen neie Costaschëffer, zanter der Costa Atlantica, wéi och bei de meeschte
Carnivalschëffer, d'Bannenariichtung entworf.

De 15. Juli 2006 huet dat neit, a mat 112.000 BRT, gréisst Schëff vun der
Costa-Flott, déi éischt Croisière gemaach.

D'Costa Concordia ass den 13. Januar 2012 owes géint 22:00 Auer virun der
italienescher Insel Giglio op Grond gelaf. Duerch massive Waasserabroch huet
d'Schëff sech op d'Säit geluecht an d'Passagéier hu missen evakuéiert ginn. U
Bord waren dee Moment zirka 4230 Mënschen, dovun ongeféier 1000 Membere vun der
Besatzung. Et gouf 32 Doudesaffer. Als Ursaach fir d'Accident gi Feeler vum
Kapitän ugesinn.

De 16. September 2013 ass d'Wrack nees opgeriicht ginn a gouf am Juli/August
2014 an den Hafe vu Genua gezu fir do verschrott ze ginn.



https://lb.wikipedia.org/wiki/Claude_Wiseler

De Claude Wiseler, gebuer den 30. Januar 1960 an der Stad Lëtzebuerg, ass e
lëtzebuergesche Politiker.

No sengem Lycée am Kolléisch huet de Claude Wiseler op der Sorbonne Literatur
studéiert an huet dës Studien 1989 mat engem Doktorat ofgeschloss.

Tëscht 1983 a 1987 war de Claude Wiseler d'éischt Stagiaire am Kolléisch an
duerno Sproocheprofesser am Lycée technique du Centre. Hien ass dunn an den
Erzéiungsministère gewiesselt, wou hie Professeur-attaché beim Fernand Boden
gouf. Vun 1989 bis 1999 huet hien am Familljeministère an am Ministère fir
Mëttelstand an Tourismus als Conseiller vun der Regierung geschafft.

De Claude Wiseler war och, tëscht 1995 an 2000, Generalsekretär vu senger
Partei, der CSV. Hie gouf 1999 op där hirer Lëscht an d'Chamber gewielt an
zanterhier all Kéier erëmgewielt. Am Oktober 2014 gouf hien, no der Nominatioun
vum Jean-Claude Juncker als President vun der Europäescher Kommissioun, deem
säin Nofolger als Fraktiounspresident vun der CSV (an domat der gréisster
Oppositiounspartei) an der Chamber.

Tëscht 2004 an 2009 war de Claude Wiseler Minister vun der Fonction publique a
Verwaltungsreform a Bauteminister an der Regierung Juncker-Asselborn I. An der
Regierung Juncker-Asselborn II war hie vun 2009 bis 2013 Minister fir Nohalteg
Entwécklung mat de Ressorte Bauten, Transport, Ëmwelt, a Landesplanung.

Tëscht November 2009 a Januar 2014 war hien, zesumme mat der Octavie Modert,
Vizepresident vun der CSV.

Den 8. Oktober 2016 gouf hien op engem Parteikonvent zum Spëtzekandidat vu
senger Partei fir d'Chamberwale vum 7. Oktober 2018 gewielt.



https://lb.wikipedia.org/wiki/Cargolux

D'Cargolux Airlines International S.A., kuerz Cargolux ass eng lëtzebuergesch
Fluchgesellschaft.

D'Cargolux ass am Mäerz 1970 ënner anerem zesumme vun der Luxair, der Salen
Shipping Group, der Loftleidir Icelandic gegrënnt ginn. D'Gesellschaft huet mat
enger CL-44 ugefaangen, déi am Ufank vu Lëtzebuerg aus an déi deemoleg britesch
Krounkolonie Hong Kong geflunn ass.

Vun där Zort Fligere waren et der 1973 5 Stéck, datselwecht Joer gouf och eng
DC-8 vu McDonnell Douglas kaaft.

Den 9. Juni 2011, hunn de Luc Frieden an de Claude Wiseler, am Numm vum
Lëtzebuerger Staat, e Kontrakt ënnerschriwwen, mat deem 35 % vun der Cargolux un
d'ING iwwerdroe goufen, déi se da fir 117,5 Milliounen Euro u Qatar Airways
verkaf huet. De Staat hat deemools 8,02 % vun de Partë vu Cargolux, 85 % waren
an der Hand vun der Luxair, der SNCI an der Spuerkeess.

Am Oktober 2012 gouf bekannt, datt bei deem Deal déi (para-)ëffentlech
Undeelseegener (Staat, Luxair, Spuerkeess, SNCI) hir Aktien zu engem wäit méi
niddrege Präis ofgetrueden hunn wéi verschidde Privatinvestisseuren (ë. a. BIP
Investment Partners a Lux-Avantage). Sou soll dem Lëtzebuerger Land no d'BIP
42,354 Milliounen US-Dollar vum Verkaf vu sengen Aktie kritt hunn (dovun der
20,4 Millioune fir hir 461 600 Virzuchsaktien; iwwerdeems d'Luxair 27,75
Milliounen Dollar kritt huet, obwuel se, wa se d'selwecht behandelt gi wier, 101
Milliounen Dollar méi fir hir Virzuchsaktien hätt kéinte kréien. Genee sou hätt
d'Spuerkeess, déi 6,976 Milliounen Dollar krut, bei gläicher Behandlung der 25,5
Milliounen USD méi fir hir Virzuchaktie kéinte kréien, an d'SNCI der 20,5
Milliounen drop op déi 6,8 Milliounen, déi se krut.

Am Januar 2013 huet Qatar Airways seng Bedeelegung nees verkaf. Deselwechte
Mount gouf de Paul Helminger zum President vum Verwaltungsrot nominéiert.

An de Méint duerno gouf en neie Koaktionär gesicht. De 15. Januar 2014 huet déi
chinesesch HNCA 120 Milliounen US-Dollar 35 % vun de Parten iwwerholl. Deen
Accord gesäit ë. a. den Developpement vun enger sougenannter "Dual Hub Strategy"
vir, mat engem europäesche Logistikzenter um Fluchhafe Lëtzebuerg an engem
chineseschen um Fluchhafe vu Zhengzhou. HNCA huet sech dozou engagéiert, der
Cargolux hiert Kapital am Fréijoer 2014 mat ze erhéijen.. Den Dirk Reich ersetzt
de Richard Forson als Generaldirekter. 2013 hat Cargolux en Ëmsaz vun 1.988,5
Milliarden Dollar an en Nettogewënn vun 8,4 Milliounen Dollar.

Bogota - Calgary - Chicago - Curitiba - Guadalajara - Houston - Latacunga - Los
Angeles - Mexiko - New York - Panama - Rio de Janeiro - San Francisco - Santiago
- São Paulo - Seattle

Baku - Bangkok - Charjah - Chennai - Hong Kong - Istanbul - Karachi - Komatsu -
Kuala Lumpur - Seoul - Shanghai - Singapur - Taipeh



https://lb.wikipedia.org/wiki/Brout

Brout ass en traditionellt Liewensmëttel, dat aus engem Deeg vu gemuele Käre
(Miel), Waasser, engem Dreifmëttel (meeschtens Hief), Salz an eventuell anere
Bestandeeler gebak gëtt.

Dat Haart, Baussenzegt gëtt Kuuscht genannt, dat Mëllt bannendra Bréissem, an
déi zwee Enner bei engem längelzeche Brout, Knaus oder Bootsch. Eng Tranche
Brout mat Eppes drop heescht Schmier. Déi meescht Broutdeegzorte kënnen och a
méi klengen, ongeféier fauschtgrousse Portioune gebak ginn; dëst sinn da
Bréidercher.

Et gëtt zwou Grondzorte vu Brout: deeës aus gesaiertem Deeg an deeës aus
ongesaiertem. Bei gesaiertem Brout, där zu Lëtzebuerg geleefegster Zort, gëtt en
Dreifmëttel (Hief oder Deessem) an de Broutdeeg gemëscht. Dëse geet virun a beim
Baken "op", doduerch gëtt d'Brout mëll a lëfteg bannendrann. Ongesaierten Deeg,
deen net opgeet, gëtt meescht zu Fluede verschafft.

Déi geleefegst Zorte Miel fir Brout si vu Weess a vu Kar, oder aus Mëschunge vun
deenen zwee. Karbrout gëtt och alt "schwaarzt Brout" genannt, Weessbrout "wäisst
Brout".

Gewéinlech gëtt Brout no de Kären, aus deenen et besteet (Spelzbrout), deem, wat
soss dobäikënnt (Kürbiskärebrout, Nëssbrout), no senger Form (Baguette) oder
sengem Gewiicht (Zweepënner) benannt.

An Europa gëtt et mat am meeschte verschidden Zorte Brout. An der orientalescher
Kiche si Fluedebrouter beléift, an Indien gëtt et déi méi kleng Varianten dovu
wéi Chapati oder Papadam, a Pakistan gëtt Puri gebak. A Südostasien kënnt
d'Brout kaum vir, an Nordchina awer schonn, a Form vu gedëmpten
Hiefdeegbréidercher. An Australien sinn Damper eng Spezialitéit. Aus Mexiko
kommen Tortillaen aus Maismiel, an Afrika gëtt Fluede-Brout aus gemuelenem
Maniok, Mill oder Mais gebak.

Nieft senger Roll als Liewensmëttel huet d'Brout och eng grouss symbolesch a
spirituell Bedeitung. Bei ville Vëlker, déi Akerbau bedriwwen hunn, huet d'Brout
als helleg gegollt, an et goufen eng Rëtsch Ritualer ronderëm d'Baken oder
d'Uschneiden. Bei bestëmmte reliéise Feierlechkeete gouf traditionell Brout a
Forme gebak; de Boxemännchen ass ee Beispill. Och haut nach gëtt op ville Plaze
Brout a Salz gereecht, fir een z'emfänken, oder fir eng Hochzäit oder en neit
Haus ze zelebréieren.

Zu Lëtzebuerg war et laang de Brauch, datt d'Brout ëmmer um Kichen- oder
Stuffendësch, mat engem Duch zougedeckt, louch, sou datt Besuch sech dovun
zerwéiere kéint. Och gouf et den Awerglawen, datt et Ongléck géif bréngen, wann
een e Brout op d'Kopp leeë géif.

An der jiddescher a chrëchtlecher Relioun spillt d'Brout och eng wichteg Roll.
Sou gëtt beim jiddesche Pessach-Fest ongesaiert Brout giess, fir un den Auszuch
aus Egypten z'erënneren. Am chrëschtleche Eise Papp-Gebiet gëtt als éischt drëm
gebieden, "dat deeglecht Brout" ze kréien; an der Liturgie ass d'Broutbriechen,
a Form vun enger Hostie, en zentraalt Thema.

Politesch war d'Fuerderung no (genuch) Brout ëmmer wichteg: Sou ass eng vun den
Ursaache vun der Franséischer Revolutioun en Opstand, well et net genuch Brout
gouf.



https://lb.wikipedia.org/wiki/Belval

Déi fréier Frichë vu Belval sinn 122,7 ha grouss a leien um Terrain vun de
Gemengen Esch-Uelzecht a Suessem, laanscht d'franséisch Grenz, op de Flouere
Belval a Laangwiss.

Do war knapps ee Joerhonnert laang d'integréiert Schmelz/Stol- a Walzwierk vun
Arbed-Esch-Belval, déi 1909-1913 als Adolf-Emil-Hütte gegrënnt gouf.
D'ArcelorMittal (d'Nofolger-Gesellschaft) bedreift haut nach en Elektrostoluewen
an e Walzwierk um ëstlechen Deel vun deem Terrain. Deen Terrain deen am Weste
war, nodeem do 1996 dee leschten Héichuewen ausgemaach gouf, eng Industriebrooch
(Friche industrielle).

De 4. Abrëll 1996 hunn d'Lëtzebuerger Regierung an d'Arbed decidéiert, eng
gemeinsam Struktur ze schafen, de Groupement d'intérêt économique pour l'étude
de la reconversion des sites sidérurgiques (GIE-ERSID), fir der Arbed hire
Frichen (am Ganze ronn 650 ha.) nei Funktiounen ze ginn. De GIE-ERSID huet 4
Sitten als prioritär definéiert: Belval, Éilereng, Lentille Terre Rouge a
Rodange.

Dorop gouf 1999 den Architektebureau Dewey & Muller beoptraagt, e Masterplang
fir Belval auszeschaffen. Den 1. August 2001 gouf duerch e Gesetz Agora
gegrënnt, wou de Staat an d'Arbed dra waren. Agora huet 2001 en internationalen
Urbanisteconcours ausgeruff, dee vum Jo Coenen & Co gewonne gouf.

Ëm d'Infrastrukturen, déi vum Staat opgeriicht ginn, bekëmmert sech en
ëffentlecht Etablissement, dat duerch e Gesetz vum 25. Juli 2002 gegrënnt gouf.
Et ass den Établissement public pour la réalisation des équipements de l'État
sur le site de Belval-Ouest, Fonds Belval genannt, mat Sëtz zu Esch-Uelzecht.

Am Juni 2014, 10 Joer nom éischte Spuetstéch, hunn eng 150 Entreprisen an
Administratioune sech op Belval néiergelooss. 4.000 Leit schaffen do all Dag, a
1.400 wunnen der do. Eng 93.000 m² Büroe goufe bis dohi gebaut, déi Fläch soll
bis Enn dës Joers op 125.000 m² eropgoen.

D'Héichiewenterrass (Terrasse des Hauts-fournaux) huet 27,6 ha. Do stinn, als
Reschter vun der fréierer industrieller Aktivitéit op där Plaz, déi iwwer 80
Meter héich Héichiewen A a B, d'Gebléishal an d'Mëllerei, westlech vun den
Héichiewen. Si goufe sou an d'Rei gesat, datt ee ronderëm, resp. drënnererduech
trëppele kann. Zu bestëmmten Zäite kann een och bis an d'Hallschecht op den
Héichuewen A eropklammen. An engem Gebai niewendrun, Massenoire genannt, ass
zënter 2012 eng permanent Ausstellung iwwer d'Geschicht vum Site a vun der
Stolindustrie zu Lëtzebuerg am Allgemengen.

Den 2002 gegrënnte Fonds Belval huet als Aufgab, bannent 15 Joer d'Cité des
sciences, de la recherche et de l'innovation vun der Uni Lëtzebuerg do
z'installéieren. Dës besteet aus enger Rëtsch Gebaier, an deenen d'Faculté des
sciences, de la technologie et de la communication an d'Faculté des Lettres, des
Sciences Humaines, des Arts et des Sciences de l'Education ënnerbruecht sinn,
mat hirem markanten Zentralgebai, der Maison du Savoir. 2016 kënnt
d'Droits-Fakultéit no. Dozou gehéieren och de CRP Gabriel-Lippmann, de CRP
Henri-Tudor, de CRP-Santé an de Centre virtuel de la connaissance sur l'Europe.

  Méi Informatioun doriwwer am Artikel: Cité des sciences, de la recherche et de
l'innovation

D'Rockhal war dat éischt neit Gebai, dat 2005 seng Dieren opgemaach huet. 2007
koum d'Verwaltungsgebai vun der RBC Dexia (haut RBC Investor Services) dobäi,
wou eng 1.400 Leit schaffen, bei dat 2009 eng Extensioun dobäikoum, mat Plaz fir
400 Aarbechtsplazen.

Weider steet op der Héichuewenterrass de Belval Plaza 1 an 2, zwéi Komplexer vu
Gebaier mat ë. a. dem Utopolis Belval, engem Multiplex-Kino mat siwe Säll, engem
Akafszentrum, an uewenop Wunnengen. De Belval Plaza 1 huet am November-Dezember
2008 seng Dieren opgemaach, den 2. Komplex gouf am Laf vun 2011 fäerdeg
gestallt; schonn am September 2010 war do e Supermarché opgaangen. D'Gare
Belval-Université, där hiert neit Gebai och am September 2010 a Betrib geholl
gouf, läit südlech dovun an ass mat enger Passerelle domat verbonnen.

E weidere privat bedriwwene Projet ass e Gebai, "Feierstëppeler" genannt, hallef
Hotel an hallef fir Wunnengen oder Büroen, dat am Mee 2011 fäerdeg gouf, a wou
2016 en Ubau bäikoum. En ëffentlecht Verwaltungsgebai, wou ë. a. d'nationaalt
Waasserwirtschaftsamt, d'Ëmweltverwaltung an d'national Dateschutzkommissioun
dran ënnerburecht sinn, gouf am Dezember 2012 a Betrib geholl. En Inkubator fir
Start-up-Entreprisen konnt schonn am Juli 2012 ageweit ginn.

Pläng vun engem Centre national de la culture industrielle, nieft den
Héichiewen, sou wéi och déi vun engem neie Gebai fir d'Lëtzebuerger
Nationalarchiven, goufe bis op Weideres aus finanzielle Grënn op Äis geluecht.

Wat de Stroossebau betrëfft, sou ass dee wichtegsten Deel déi sougenannt Liaison
Micheville, déi vun Nord no Süd duerch en Tunnel, tëscht der Square Mile an der
Héichuewenterrass, erduerch geet, a sou engersäts e besseren Zougang zum Site
erméiglecht, mä och den Duerchgangsverkéier fir op d'Autobunn A4 aus Esch an
Däitsch-Oth a Villerupt eraushale soll. Si goung am Dezember 2016 op, den
direkten Uschloss un d'A4 ass fir 2020/21 virgesinn. Eng weider Ënnerféierung
ënnert der Eisebunn erduerch mécht en Uschloss no Süden un den CR168. Vun Norden
hier ass de Belval iwwer d'N31 z'erreechen.

Square Mile ass den Numm vun enger Fläch vun 20 ha, westlech vun der
Héichiewenterrass. Do solle virun allem Büroen hikommen, 20 % si fir Wunnenge
geplangt, um Rez-de-chaussée si Geschäfter virgesinn. Si gëtt dominéiert vun den
zwéi fréiere Zillen-Schaarschtecher vun der Aglomeréierung. Dës hunn am Fréijoer
2010 misse gekierzt ginn, well gefaart gouf, datt se bei engem Stuerm hätte
kënnen an e Koup falen. Opfälleg ass och de fréiere Sinter-Baseng matzen um
Terrain, deen als Zeie vu fréier erhale gëtt.

De mëttelsen Deel vum Terrain steet nach eidel. D'Avenue du Swing, am Suden, ass
bis ewell déi, déi eenzeg, déi bal komplett bebaut ass: op hirer nërdlecher Säit
steet d'Efesto-Gebai, mat der Inspection du travail et des mines an enger Agence
vun der ADEM dran, déi am Summer 2012 erageplënnert sinn. Do donieft gouf bis
Enn 2014 de Sëtz mat engem medezineschen Analysenzenter vun engem private
Fuerschungslabo gebaut, a bis dohi war och westlech dovun de Projet Square One
vun 10.000 m² fäerdeg, wouvu 4.000 m² fir 175 Studentewunnenge reserviert sinn.
Op déi südlech geleeëner Stroossesäit kommen dräi Gebaier, Southlane Tower 1 bis
3 genannt, déi jee 9 Stäck hunn. Dat éischt goung am Februar 2013 a Betrib;
Haaptlocataire ass d'ILNAS. An déi aner zwee komme Büroen a Wunnegen.

An der Avenue du Jazz, eng Strooss weider nërdlech, ass zanter 2015 déi südlech
Säit am Gaang bebaut ze ginn: um Eck mat der Avenue Porte de France, gëtt et de
Projet vun engem Büros- a Geschäftsgebai mam Numm Rouden Eck. Westlech dovun
kënnt eng Annexe vun deem Labo, un den et südlech grenzt, an nach weider
westlech gouf 2016 en Gebai mam Numm Résidence du Jazz fäerdeg, an deem
Geschäftsraim, Büroen a Wunnenge sinn.

2016 ginn och zwee Gebaier vis-à-vis vun der Maison des sciences humaines, um
Eck Avenue Porte de France a Boulevard des Lumières, fäerdeg, Uni-Val a Galileo
genannt, alle béid mat Studentewunnengen, ma et gëtt do och eng Crèche, Horeca,
Geschäfter an Apparthotels-Wunnengen.

Den ëffentleche Park gouf op enger 33 ha grouss Fläch, westlech vun der Square
Mile, amenagéiert, fir déi verschidde Quartiere mateneen ze verbannen. E gouf am
Hierscht 2014 ageweit. Am Juni 2012 gouf e 700 m2 grousse Skatepark
fäerdeggebaut, a schonn am September 2011 huet do den neie Lycée Bel-Val säi
Betrib opgeholl.

Weider ass geplangt, nieft dem Lycée e regionale Sportzentrum ze bauen, mat
ë. a. enger Hal mat 2.500 Plazen an zwou Schwämmen.

De Quartier Belval Nord soll e Wunnquartier ginn, deen, op 25 ha, à terme 7.000
Leit soll en Ënnerdaach bidden. E soll sech an déi Strukturen, déi et schonn zu
Bieles ginn, integréieren.

An enger éischter Phas sinn op enger 20 Hektar grousser Fläch 600 Logementer fir
ronn 1.300 Awunner geplangt. Enn 2009 waren déi éischt 13 Appartementer a sechs
Eefamilljenhaiser prett fir eranzeplënneren. 2012 goufe 4 weider Residenze
fäerdeggestallt, an d'Bauaarbechten op 8 Parzellen, wourop 230 Wunnenge gebaut
ginn, an Ugrëff geholl. 2014 sollen do 400 Leit wunnen, spéiderhin der am Ganzen
2.160.

Ausserdeem huet d'Gemeng Suessem duer en neie Centre intégré pour personnes
âgées (CIPA) baue gelooss, dee Plaz fir 120 eeler Leit huet, wouvun der 20-40
fir Demenz-Patienten. De CIPA gouf am November 2012 a Betrib geholl.

Op Belval-Süd ass virgesinn, datt éischter Eefamilljenhaiser hikomme sollen, et
steet awer nach keen Datum fest wéini mat der Urbaniséierung ugefaange soll
ginn.

Den 8. Oktober 2009 huet de franséische President Nicolas Sarkozy ugekënnegt,
datt bannent sechs Méint Pläng vun enger "Éco-cité" virgestallt géife ginn, déi
südlech vum Site Belval, op franséischer Säit, gebaut sollt ginn. Den
Inneminister Jean-Marie Halsdorf huet de 26. Januar 2010 zu Paräis mam
franséische Staatssekretär Pierre Lellouche eng Konventioun ënnerschriwwen, fir
déi grenziwwerschreidend Zesummenaarbecht ze verbesseren. Den 18. Abrëll 2011
goufen déi geplangten Aarbechten duerch en Décrét ministériel op d'Lëscht vun
den "opérations d'intétêt national" gesat. Den 8. Mäerz 2012 ass den Décret
annonçant l'Établissement public d'aménagement (EPA) d'Alzette-Belval am
franséische Journal Officiel publizéiert ginn. Domat steet d'gesetzlech Grondlag
fir d'Infrastruktur, déi d'Aarbechten ausféiere soll.

Enn 2016 hunn d'Planéierungsaarbechten op de Frichë vu Micheville ugefaangen. Et
ass virgesinn, datt do op béide Säite vun der Route départementale D326 vun der
Mëtt 2018 un bis zu 784 Wunnengen op der südlecher Säit, a vun 2019 un der 521
op der nërdlecher Säit gebaut ginn (dorënner der 100 fir Studenten an 52
Sozialwunnengen). Dobäi kommen administrativ Gebaier vum EPA Alzette-Belval,
deen d'Aarbechte leet, an der Communauté de Communes du Pays-Haut Val d'Alzette,
souwéi eng 2500m² fir Büroen.



https://lb.wikipedia.org/wiki/Ath%C3%A9n%C3%A9e_de_Luxembourg

Den Athénée de Luxembourg, och nach De Kolléisch oder mol Stater Kolléisch
genannt, ass e klassesche Lycée um Campus Geesseknäppchen an der Stad
Lëtzebuerg.

De Kolléisch, dee 1603 vun de Jesuite gegrënnt gouf, ass déi eelst
Secondaire-Schoul zu Lëtzebuerg. Bis 1964 war d'Schoul an der Ënneschtgaass
nieft der Kathedral, an de Gebaier an deenen haut d'Nationalbibliothek dran ass.
1964 koum de Kolléisch an en deemools neit Gebai um Geesseknäppchen.

Tëscht September 2012 an Dezember 2016 gouf d'Gebai vun 1964 renovéiert an de
Kolléisch war an där Zäit an engem provisoresche Gebai um Geesseknäppchen. Am
Januar 2017 huet de Schoulbetrib dunn erëm am renovéierte Gebai ugefaangen.

Zanter 2008 gëtt de Kolléisch all Joer e Band aus der Publikatiounssérie annALes
de l'Athénée de Luxembourg (d'annALe vum Staadter Kolléisch) eraus, wouran
d'Schoulcommunautéit an d'Chronik vum virege Schouljoer presentéiert an och
pedagogesch oder méi wëssenschaftlech Iwwerleeunge publizéiert ginn.

2010 krut de Kolléisch de Statut vun enger IB World School. Dat bedeit, datt
nieft dem Lëtzebuerger Programm och op den Internationale Baccalaureat virbereet
gëtt.

Kolléisch in Concert ass e Concert deen zanter 1981 all Joer während dräi
Owenter an der Woch virun der Fuesvakanz vu Schüler, haaptsächlech vun der
Musekssektioun (F-Sektioun) opgefouert gëtt.

Am Joer 1603 gouf de stater Kolléisch vun de Jesuiten als Collège des Jesuites
gegrënnt. Inspiréiert huet sech dës Grënnung vum Athenäum un der fréierer
Jesuiteschoul vun Tréier. Deemools huet déi laténgesch Sprooch eng ganz wichteg
Roll an der Hierarchie vum Kolléisch gespillt, ebe besonnesch well et am 17.
Joerhonnert als diplomatesch Sprooch am Gebrauch war, grad sou wéi déi wichtegst
Fächer op deene groussen a renomméierten Universitéiten op Latäin gehale goufen.
Et gouf och grousse Wäert op d'Konscht an op d'Philosophie geluecht, zu där och
d'Physik an d'Mathematik gehéiert hunn.

De 16. Januar 1610 hunn d'Jesuiten am Kolléisch déi Marianesch Sodalitéit
gegrënnt. Dës reliéis Brudderschaft stoung um Ufank vun der
Muttergottesveréierung zu Lëtzebuerg an huet zesumme mam Pater Jacques Brocquart
S.J. den 8. Dezember 1624 eng Muttergottesstatu mam Titel Tréischterin am Leed
zur Veréierung virun d'Stadmauere gedroen.

Nodeem de Poopst Clément XIV den 21. Juli 1773 de Jesuitenuerden opgehuewen hat,
gouf ënner der Maria Theresia vun Éisträich aus dem Jesuitekolléisch de
Kinnekleche Kolléisch. De Klerus huet d'Roll vun de Jesuiten iwwerholl. An de
Joren duerno gouf et eng Rei vun neie Reformen. Et goufe siwe Klasse gemaach,
eng Sixième, eng Cinquième, eng Quatrième, eng Troisième, eng Deuxième an eng
Rhetorikklass. D'Latäin war nach ëmmer d'Haaptuleies vum Kolléisch. Mä et goufen
och nei Fächer agefouert wéi Geographie, Geschicht an aner Sproochen.

Kuerz nom Enn vum éisträichesche Regime an duerch déi franséisch Besatzung am
Joer 1795, wéi och duerch d'Annexioun vum deemolegen Herzogtum Lëtzebuerg un
d'Republik Frankräich am Joer 1797 gouf d'École Centrale imposéiert. 1799 goufe
speziell Richtlinne wat d'Disziplin ubelaangt agefouert, grad sou wéi datt
d'Schüler tëscht eenzele Sektioune wiele konnten.

Den 1. Mee 1802 ass eng nei Schoulreform agefouert ginn. DÉcoles centrales
goufen duerch d'écoles a lycées secondaires ersat.

Am Kolléisch ass d'Latäin erëm méi wichteg ginn, an d'Sciencen hunn ofgeholl an
déi al Organisatioun vun de Klassen ass erëm agefouert ginn. Well d'Schoul vun
do un dem Buergermeeschter ënnersteet, gouf am Joer 1808 aus dem Kolléisch de
Collège municipal (communal). D'Griichesch Sprooch ass nei agefouert ginn.
D'Schouljore goufen op fënnef Joer verkierzt. Mam Ënnergang vum Napoleonesche
Räich gouf d'Schoul e Gymnasium.

Um Wiener Kongress 1815, wou Europa nei organiséiert gouf, koum et zur
Personalunioun tëscht Lëtzebuerg an Holland, d. h. den hollännesche Kinnek gëtt
Groussherzog vu Lëtzebuerg. 1817 ass aus dem Gymnasium den Athénée royal
grand-ducal ginn . Vun do un ass eng zousätzlech classe philosophique agefouert
ginn, no deene 6 gewinnte Lycéesjoren. An där Klass hu sech zwéi Professeren ëm
d'Schüler gekëmmert; deen ee war op d'Logik an op d'Metaphysik, deen aneren op
d'Physik an d'Mathematik spezialiséiert. 1817 gouf och an all Klassesall d'Tafel
("une table peinte en noir") agefouert. Am Joer 1824 koum eng nei Sektioun
dobäi, d'section industrielle. D'Schüler konnten nieft dem Latäin an dem
Algriicheschen och Fächer wéi Naturwëssenschaften oder modern Sprooche wielen.
Vum Joer 1825 un, wou Lëtzebuerg zum Däitsche Bond gehéiert huet, gouf déi
däitsch Sprooch erëm obligatoresch am Kolléisch. Bis 1831 war och déi
hollännesch Sprooch obligatoresch, duerno, bis 1839, war se fakultativ. 1835 ass
e Projet vun enger neier Schoul lancéiert ginn. Et ass en neit Gebai un de
Kolléisch ugebaut ginn. Den 2. Mee 1836 krut de Professer Trausch d'Erlaabnes
fir e Pensionnat am Gebai vum Kolléisch opzemaachen.

De Friedrich Traugott Friedemann, ageluede vum Kinnek Grand-Duc, koum 1836 op
Lëtzebuerg, fir de lëtzebuergesche Schoulsystem un den däitschen ze bannen.
D'grouss Vakanz, wéi och d'Schoulfächer selwer sollten op den däitsche
Schoulsystem ofgestëmmt ginn. Déi Reform huet sech allerdéngs just op de
Kolléisch bezunn. Deemools goung et dunn drëms, de franséische Schoulsystem
duerch deen däitschen z'ersetzen. Mat där Reform wollte si d'Studenten
ausschliisslech op Universitéite vum Däitsche Bond bréngen. Ausserdeem sollt den
Athénée Royal eng sougenannte section moderne ubidden, och nach section réale
genannt. Déi Reform war ënner anerem och zoustänneg fir déi pedagogesch Reform.

D'Gesetz vum 23. Juli 1848 huet laang de Lëtzebuerger Enseignement dirigéiert.
Den Athénée huet bestanen aus de "cours supérieurs", déi erëm agefouert goufen,
mat de Fächer Medezin, Physik a Mathematik , dem Gymnasium, dee méi op de Mënsch
an déi moralesch Wäerter ausgeriicht war an der Industrieschoul mat Coursen
iwwer d'Industrie an d'Economie. Als pedagogesch Erneierung gëtt 1888
d'Klassebuch agefouert.

Am Kader vun dëse Reformen an de Joren 1892 bis 1908 gëtt d'Industrieschoul vum
Kolléisch getrennt. 1908 kritt d'École industrielle et commerciale e neit Gebai
um Lampertsbierg, den haitege Stater Jongelycée. Den enseignement gymnasial gëtt
op siwe Joer verlängert.

Dikrech an Iechternach hunn an der zweeter Hallschent vum 19. Joerhonnert e
"Progymnase" konnen opmaachen, déi ënner der Supervisioun vum Kolléischsdirekter
stoungen, bis si zu selbstännegen Lycéeë goufen. Hei läit d'Ursaach, firwat och
vum Dikrecher an Iechternacher Kolléisch geschwat gëtt.

Ënner den Nazien an hirer Politik vun der "Gleichschaltung" gouf de Kolléisch an
Athenaeum ëmgedeeft a gouf e Gymnasium mit Oberschule für Jungen. D'"cours
supérieurs" goufen ofgeschaaft. Et koum doriwwer eraus zu enger ganzer Rëtsch vu
Virschrëften: de Verbuet vun der franséischer Sprooch, den Ausschloss vun alle
jiddesche Studenten, d'Verflichtung fir all Professeren, dem VdB unzegehéieren,
d'Versetzung vu Professeren an Däitschland, den Drock op all Studenten, der
Hitlerjugend bäizetrieden asw.

Vill Professeren a Studenten hu sech dëse Virschrëfte widdersat. Wéi den 21.
Oktober 1940 d'Nazien d'Gëlle Fra mat engem Dampwalz ëmgerappt hunn, do hunn e
puer honnert Studenten aus dem Kolléisch, dee jo just vis-à-vis war, haart géint
d'Ofrappe protestéiert. Vill vun hinne goufe verhaft a brutal vun der Gestapo
zerklappt. Den Direkter Joseph Wagener gouf 1941 vun der däitscher
Zivilverwaltung aus dem Déngscht entlooss. Um Enn vum Krich war de Bluttzoll vum
Kolléisch ganz héich: 2 Professeren, de Lucien Bentz an den Émile Lefort, a 76
Studente si fir d'Fräiheet vum Lëtzebuerger Land gestuerwen.

Nom Krich gouf de Kolléisch dunn erëm Athénée Grand-Ducal , spéiderhi meeschtens
einfach Athénée de Luxembourg genannt. Zanter 1964 ass de Kolléisch net méi am
Stadzentrum, mä um Geesseknäppchen. An der Stad erënnert haut nach d'Rue de
l'Ancien-Athénée un de fréiere Standuert vum Kolléisch.

1939, wéi dat aalt Gebai nieft der Kathedral ze kleng gi war, an den
Ufuerderunge vun deemools net méi entsprach huet, gouf decidéiert eng nei Schoul
ze bauen. Dräi Plaze koumen a Fro: de Quartier Heintz hanner dem Konvikt, de
Stater Park vis-à-vis vum Konvikt an de Park hanner der Fondatioun Pescatore. Et
war schliisslech déi drëtt Propose, déi zréckbehale gouf. Den éischte
symbolesche Spuetstéch gouf am November 1939 gemaach. Den Ausbroch vum Zweete
Weltkrich huet de Bau vum neien Athenäum awer du verhënnert.

Schliisslech ass eréischt 1964 d'Schoul an en neit Gebai zu Märel um Boulevard
Pierre Dupong, N°24 geplënnert. De 6. Abrëll 1964 gouf, no der Ouschtervakanz,
fir d'éischt do Schoul gehalen. Am Kolléisch waren déizäit ronn 800 Schüler an
den Direkter war de Pierre Winter.

An den 2000er Joren huet sech dat Gebai zu Märel als net modern genuch erwisen,
an och e puer Renovatioune goufe fälleg. Vun der Rentrée am September 2012 bis
Enn 2016 ass de Kolléisch an engem neie (provisoresche) Gebai am Haff vum
eigentleche Kolléisch vun 1964, dee vun 2013 bis 2016 komplett renovéiert an
ausgebaut gouf. Vun der Rentrée 2017 un, ass de Lycée Michel-Rodange an dësem
Gebai.



https://lb.wikipedia.org/wiki/Acad%C3%A9mie_fran%C3%A7aise

D'Académie française ass eng franséisch Institutioun fir d'Norméierung an
d'Verbesserung vun der franséischer Sprooch. Eng vun de Missioune vun der
Académie française ass d'Editioun vun engem permanent reaktualiséierten
Dictionnaire vun der franséischer Sprooch. Mä si huet och Aufgaben an de
Beräicher Grammaire, Rhetorik a Poetik. D'Académie française vergëtt eng ganz
Rei vu Literaturpräisser, ë. a. de bekannte Grand prix du roman de l'Académie
française.

Si gouf 1635 vum Armand Jean du Plessis, Kardinol de Richelieu (1585-1642) ënner
dem Kinnek Louis XIII. gegrënnt. D'Académie besteet aus 40 Memberen, de
sougenannten Immortels ("Onstierflechen"). 1980 ass mat der Schrëftstellerin
Marguerite Yourcenar fir d'éischt Kéier eng Fra "ënner der Coupole", d. h. an
d'Académie française opgeholl ginn.

D'Académie française ass, mat 4 aneren Académieën (Inscriptions et
belles-lettres, Sciences, Beaux-Arts a Sciences morales et politiques),
mëttlerweil Deel vum Institut de France, deen den 3. Brumaire, Joer IV vun der
Republik, duerch d'Konventioun geschaaft gouf.



https://lb.wikipedia.org/wiki/Weess

Weess ginn eng Rëtsch Aarte vun de Séissgrieser (Poaceae) an der Gattung
Triticum L. genannt. Etymologesch kënnt den Numm Weess vu "Wäiss"; d'Faarf vun
deem, wat aus dëser Fruuchtzort gemaach gëtt, nämlech wäisst Miel.

Weess ass, wat d'Klima, de Buedem an d'Waasserversuergung ubelaangt, méi
kriddeleg wéi aner Fruuchtzorten.

Wanterweess, déi geleefegst Zort zu Lëtzebuerg, gëtt am Hierscht ausgeséit.
D'Fruucht ass dat Joer drop zeideg. All Planz huet 2 bis 3 Ieren, an an all Ier
si 25 bis 40 Kären. Op engem Quadratmeter kënnen 350 bis 700 Hällem wuessen, sou
datt 70 Balle Weesskäre pro Hektar (heiansdo alt bis zu 110 Ballen um ha)
eragefuer kënne ginn. Keng aner Fruuchtzort huet sou ee Rendement.

Déi zeideg Käre bestinn zu 60 % aus Steif, zirka 12 % Eewäiss, zirka 2 % Fett an
zirka 14 % Waasser.

Summerweess gëtt sou fréi wéi méiglech am Fréijoer geséint. E gëtt manner Käre
wéi de Wanterweess, déi hunn awer méi Proteinnen.

Déi verschidde Weessaarte sinn nom Mais déi Zort Fruucht, déi am meeschten op
der Welt ugebaut gëtt. A ville Länner ass de Weess fir d'Mënschen eent vun de
Grondliewensmëttel (aus sengem Miel gëtt Brout gebak) a spillt och eng wichteg
Roll als Déierefudder. Haarde Weess gëtt geholl, fir Deegwueren ze maachen.

Zu Lëtzebuerg louch d'Produktioun vu Wanterweess 1990 bei 39.657 Tonnen, 2011
bei bal duebel sou vill: 73.048 Tonnen. Beim Summerweess waren et just 3.854
Tonnen (1990), respektiv 2.274 Tonnen (2011).

Déi éischt Zorten waren den Triticum monococcum (de: Einkorn) an den Emmer
(Triticum dicoccum). Weess kënnt aus dem Noen Osten. E gëtt op d'mannst zanter
7.800 v. Chr. ugebaut an ass, nom Geescht, déi zweeteelst Aart vu Fruucht. An
Europa gouf en awer eréischt zanter dem 11. Joerhonnert populär, wou
d'Wäissbrout Moud ginn ass



https://lb.wikipedia.org/wiki/W%C3%A4hrung

Ënner enger Währung versteet een an engem wäite Sënn vum Wuert dat staatlecht
geregelt Geldwiesen an engem Land oder enger Währungszon, wéi d'Europäesch
Unioun (EU). Enk gefaasst ass et d'Unitéit, déi engem Währungssystem zugrond
läit. Allgemeng besteet en Annahmenzwang fir eng Währung, déi d'Funktioun vun
engem gesetzlechen Zahlungsmëttel huet.

A deem Sënn gëtt och tëscht der Buchwährung (monnaie scripturale), dat heescht:
dem Geld op Konten, an dem Boergeld (Monnaie fiduciaire), dat sinn d'Billjeeën
an d'Mënzen am Ëmlaf, en Ënnerscheed gemaach. Zesumme bilde si d'Geldmass, iwwer
déi e Land verfügt. Et hu sech am Laf vun der Geschicht verschidde
Währungssystemer entwéckelt, wat hir Deckung ugeet. Am Ufank war et de
Goldstandard, an deem de Wäert vum Geld engem Goldgewiicht entsprach huet, an
duerch Gold gedeckt a garantéiert war. D'Golddeckung ass tëscht 1929 an 1932,
als Folleg vun der Wirtschaftskris, an de meeschte Länner ofgeschaaft ginn.
Soulaang wéi nach an engem Land d'Goldeckung bestanen huet, hunn d'Länner sech
am Gold exchange standard erëmfonnt. Hie gouf 1994 op der Konferenz vu Bretton
Woods confirméiert. Op där Konferenz ass och de Internationale Währungsfong
geschaaft ginn. Wéi och 1971 d'USA d'Golddeckung opginn hunn, waren all
Währungen ongedeckt an de Wäert vun den eenzele Währungen huet dunn nëmme méi
vum d'Vertrauen op d'Wirtschaft vun engem Land ofgehaangen . Hir Wiesselcoursen
hunn ënnerenee fräi flottéiert a sech no uewen oder ënne beweegt.

D'Zentralbanken hunn als Aufgab, d'Stabilitéit vun de Währungen z'erhalen. An
der Eurozon ass et d'Europäesch Zentralbank, déi dës Missioun krut. Si übt se
zesumme mat den nationalen Zentralbanken aus.

Fir d'Stabilitéit vum Euro sécherzestellen, sinn am Vertrag vu Maastricht
Convergenzcritèren opgestallt ginn, un déi all Land sech hale muss.

An engem Land ass d'Erhale vun der Kafkraaft eng wichteg Aufgab. D'Kafkraaft
gëtt gemooss vum Index vun de Konsumpräisser, een Index, deen et an all Land
gëtt.

D'extern Stabilitéit vun enger Währung gëtt ausgedréckt an der Evolutioun vun
hire Wiesselcourse géintiwwer de Währungen aus drëtte Länner, haaptsächlech
géintiwwer de Weltwährungen, wéi dem US-Dollar an dem Pond-Sterling. Wann déi
sech staark no ënne veränneren, gëtt eng Währung net méi als stabil betruecht.

Wéi 2002, den Euro agefouert gouf, hat Lëtzebuerg schonn dräi respektiv véier
Währungsregimer passéiert:

Während a virun der Zäit vum Zollveräin, (1834-1918), zu deem och Lëtzebuerg
gehéiert huet, gouf et nach kee rationell ausgeschaafte Währungsstatut.
Munnegereen, besonnesch den Albert Calmes huet d'Situatioun a puncto Geld
souguer als chaotesch bezeechent. D'Land hat ebe keng monetär Souveränitéit, a
virun allem keng gemeinsam Währung. Haaptsächlech hollännesch, belsch a
franséisch Geldschäiner waren am Ëmlaf, während d'Administratioun vun der Douane
an däitschen Unitéite gerechent huet. Et war e pragmatesche System mat pur Käpp.
Fir e bësschen Uerdnung an déi Situatioun ze bréngen, huet dunn 1842 d'Regierung
de Frang a Silbergros tariféiert (1 Frang = 8 preisesch Silbergros). Nëmme wat
d'Bezuelen un d'Douane ugeet, war domat Kloerheet geschaaft. D'Confusioun blouf
awer weider grouss. Et gouf zur Zäit vum Zollveräin probéiert fir typesch
Lëtzebuerger Währungsfunktiounen opzebauen, an zwar iwwer heemesch Banken.
Gläich zwéi Kreditinstituter ass et erlaabt ginn, an engem begrenzte Volume
Geldschäiner eraus ze ginn:

Am Laf vun der Belsch-Lëtzebuerger Wirtschaftsunioun, déi fir Lëtzebuerg och eng
Währungsassoziatioun bedeit huet, hunn d'Prinzipe vun deem Währungssystem sech
net fundamental verännert. Hie blouf:

Déi zwou Währunge ware mat Ausnam vun der Period 1935-1940 au pair. Dat heescht,
si haten deeselwechte Wäert (1 Lëtzebuerger Frang = 1 Belsche Frang). Wéi et
1935 zu enger Ofkoppelung vun der Paritéit vun de zwou Währunge komm ass, steet
am Bäitrag iwwer de Lëtzebuerger Frang.



https://lb.wikipedia.org/wiki/Vulkan

E Vulkan ass eng Plaz op der Äerduewerfläch, wou Magma erauskënnt. Do, wou déi
erausprojezéiert gëtt oder erausleeft, entsteet e kegel- oder schëldfërmege
Bierg mat engem Krater op der Spëtzt. All Virgäng, bei deene fest, flësseg oder
gasfërmeg Stoffer aus der Äerd op d'Uewerfläch kommen, heesche Vulkanismus.

Wann d'Energie aus der Déift vun der Äerd bis bei Äerdkuuscht kënnt räisst se
s'auserneen. Déi Hëtzt, déi eropkënnt, deet e Vulkan späizen an d'Äerd seismech
zidderen.

D'Äerdplacken, déi déi baussecht Schicht vun der Äerd bilden, ginn no ënne
gezunn, wou se deelweis duerch déi enorm Hëtzt schmëlzen. Doduerch kënnt da
Magma erop a formt Vulkanketten. Op enger aner Plaz komme Sailen aus waarme
Gestengs, Plumes genannt, erop. D'Lava kënnt aus sougenannten Hotspots
erausgefloss a léisst Vulkaninselen entstoen.

All déi Prozesser erstinn duerch de gliddegen Äerdkär, deen all seng Hëtzt no
baussen ofgëtt, wéi och duerch radioaktiv Prozesser am Äerdmantel an der
Äerdkuuscht.

Vulkaner entstinn do wou de Magma sech säi Wee duerch d'Äerdkuuscht sicht an dat
meeschtens do wou scho Rëss sinn. Do fléisst de Magma dann un d'Äerduewerfläch
oder op de Fong vum Mier. An den Tëscheraim vun den tektonesche Placken bilt
d'Magma eng nei Äerdkuuscht an en neie Vulkanréck. Si kënne sech awer och a sou
enger Plack bilden. Si ginn duerch déi sougenannt Hotspots am Äerdmantel
verursaacht.

Et gëtt ronn 1.500 Vulkaner op der Äerd déi aktiv sinn. Déi meescht sinn net ze
gesinn, well si um Grond vun de Mierer sinn.



https://lb.wikipedia.org/wiki/Sydney

Sydney ass eng lieweg, multikulturell Metropol an Haaptstad vum eelsten
australesche Staat New South Wales. Si gëllt als eng vun de schéinste Stied op
der Welt. Sydney ass de wirtschaftlechen a kulturellen Zentrum vun Australien a
mat 4,5 Milliounen Awunner déi gréisst Stad vum Land.

Vu virun ongeféier 40.000 Joer un gouf dat haitegt Stadgebit vun den Aboriginies
bewunnt. De 26. Januar 1788, och Australia Day genannt, ass déi éischt wäiss
Siidlung am Port Jackson Bay gegrënnt ginn. De Captain Arthur Phillip huet 800
Prisonéier aus England do vu Bord gelooss. Et war also fir d'éischt eng
Strofkolonie. Méi spéit gouf d'Stad zum Mëttelpunkt vun der Kultur an der
Wirtschaft vun Australien. D'Expansioun gouf gréisstendeels vun europäeschen
duerno vun asiateschen Immigrante gedroen. The Rocks ass den Ursprong an d'Häerz
vu Sydney.

Sydney zitt sech iwwer 100 km laanscht Küst, 70 km an d'Banneland a läit am
Duerchschnëtt dräi Meter iwwer dem Mieresspigel. Dem Port Jackson, den
natierlechen Hafe vu Sydney, säin Haaptaarm huet eng Fläch vu 55 km² an ass
19 km laang. Vun him ginn nach eng sëllechen aner Mieresäerm aus, wéi zum
Beispill de Middle Harbour. D'Metropolregioun geet vum Hawkesbury River am Norde
bis zur Botany Bay am Süden a vun de Blue Mountains am Weste bis zum Pazifeschen
Ozean am Osten. Zu Sydney huet een och iwwer 70 verschidde Plagen, dorënner déi
weltbekannten a vu Surfer beléifte Plagen Bondi Beach a Manly Beach.

Sydney huet e subtropescht Klima. Am Summer ass et sonneg a waarm, am Wanter
reenereg a kill. Déi duerchschnëttlech Jorestemperatur läit bei 17,9 Grad
Celsius. Déi wäermst Méint si Januar a Februar an de keelste Mount ass de Juli.
Dee meeschte Reen fält am Mäerz, dee mannsten am Juli. Sydney huet 6,8
Sonnestonnen pro Dag an 138 Reendeeg am Joer.

Sydney ass e grousst Industrie-, Handels-, Finanz- an Transportzentrum. De
gréissten Deel vum australeschen Aussenhandel gëtt iwwer Sydney ofgewéckelt.
Produzéiert gi virun allem Autoen, elektresch Aparater, Maschinnen,
Metallprodukter, Iesswueren, Pëtrolsprodukter an Textiller. Déi wichtegst
Exportwuere si Fleesch, Weess a Woll. De Fluchhafe vu Sydney ass dee gréissten
an Australien a wichteg fir den internationale Loftverkéier.



https://lb.wikipedia.org/wiki/Staus%C3%A9i_Uewersauer

De Stauséi Uewersauer ass d'Resultat vun der Konstruktioun vum Barrage
Esch-Sauer am ieweschten Deel vum déif ageschniddenen Éisleker Sauerdall mat
géien a mat Bësch bewuessenen Häng. De Stauséi, dee gréisstendeels vun der Sauer
gefiddert gëtt, ass e wichtegen nationalen Drénkwaasserreservoir an ass
d'Kärstéck vum Naturpark Uewersauer.

Ufanks vun den 1950er Joren huet d'Lëtzebuerger Regierung decidéiert datt fir
d'Drénkwaasserversuergung op Fléisswaasser (Uewerflächewaasser) zréckgegraff
soll ginn. Well et zu Lëtzebuerg keng grouss natierlech Séie gëtt, konnt
d'Waasserversuergung just duerch e Staudamm geléist ginn. Den enke Flossdall vun
der Uewersauer mat de fielsegen Uferen, an der wéineg bewunnter Regioun ouni
Industrie war déi ideal Viraussetzung fir e kënschtleche Séi unzeleeën.

D'Bauzäit vum Barrage mat senger 47 m héijer Boustaumauer huet knapps dräi Joer,
vun 1955 bis 1957 gedauert. De Barrage, deen e gudde Kilometer flossopwäerts vun
der Uertschaft Esch-Sauer läit, ass 1959 am Laf vum Joer eng éischt Kéier
gefëllt ginn a sollt nieft der Produktioun vun Drénkwaasser nach
Fräizäitaktivitéiten, d'Produktioun vun elektreschem Stroum an d'Regulatioun vun
der Sauer erméiglechen.

1962 ass de Syndicat des eaux du barrage d'Esch-sur-Sûre, kuerz SEBES, gegrënnt
ginn, deem seng Aufgab et ass d'Stauséiwaasser zu Drénkwaasser opzebereeden a
schliisslech an d'Verdeelernetzer vun de verschiddene Gemengen anzespeisen.
D'Opbereedungsanlage vun der SEBES, déi haut zirka 70 Prozent vun der
Lëtzebuerger Populatioun mat Waasser versuergt, stinn zu Esch-Sauer.

Zweemol bis elo ass de Stauséi auslafe gelooss ginn, fir d'lescht am Joer 1991
wéinst Entretiensaarbechten un der Staumauer an dem Opriichte vun engem
verstellbare Waasserentnametuerm fir d'SEBES-Opbereedungsanlag. Dësen Dispositif
soll et erméiglechen d'Waasser a verschiddenen Déiften z'enthuelen, nodeem am
Oktober 1986 gréisser Kéip vun Alge sech am Bett vum Stauséibaseng virun der
Staumauer ofgesat haten. Beim Auslafe sinn deemools och nees eenzel Gemaier an
Iwwerreschter vun de sechs Millen aus dem Dall an och déi al Sauerbréck zum
Virschäi komm, déi zanter Enn vun den 1950er Jore vum Stauséi iwwerschwemmt gi
waren.

Matzen am Naturpark Uewersauer, ass den zirka 19 km laange Stauséi mat sengen
dräi gréisseren Niewenäerm an engem Ëmfang vum 42 km, ouni Zweiwel dat wichtegst
a landschaftsprägenst Stéigewässer vum Land. Bei maximaler Fëllung huet de Séi,
deem säin Anzuchsberäich eng Fläch vu 428 km² huet, eng Déift vun 43 m, eng
Fläch vun 3,8 km² an e Fassungsverméige vu ronn 60 Mio. Kubikmeter. Fir den
Niveau vum Stauséi ze regelen an Dreifholz a Sandpartikelen opzefänken, si
flossofwäerts vum Lieu-dit Misärsbréck an am Niewenaarm vu Béiwen zwéi
Virbarrage mat enger Stauhéicht vun 9,6 respektiv 23 m gebaut ginn, déi och nach
ënner dem Numm Barrage Misärsbréck a Barrage Béiwen bekannt sinn. Aus
Waasserschutzgrënn ass d'Stauséigebitt an zwou Schutzzonen opgedeelt. An der Zon
1, déi vun der Staumauer bis zu der Uertschaft Lëlz reecht, sinn Aktivitéite mam
direkte Kontakt vum Waasser z'ënnerloossen.

Eng ganz Rëtsch Fräizäit- a Waassersportméiglechkeete sinn am a ronderëm de Séi
bannent der Schutzzon 2 méiglech. Am Alaf vum Séi bei der Misärsbréck, wou
d'Waasser éischter niddereg ass, bidde sech gutt Konditioune fir vum Boot oder
vum Bord aus ze fëschen. Am ënneschte Beräich vum Séi rondrëm de Fräizäitzenter
Lëlz kënnt de Segeler a Surfer op seng Käschten, während de Schnorcheler an
Daucher d'Ënnerwaasserwelt vun der versenkter Landschaft erfuersche kann.
Motorbooter mat Verbrennungsmotore sinn um Stau net zougelooss, dofir kann een
de Séi awer mam Kanu oder Kayak erueweren oder en Tour mam Solarboot maachen.
D'Géigend ronderëm de Séi kann een zu Fouss, mam Vëlo oder Päerd op engem vun de
ville Weeër kenneléieren oder sech op enge vun de Plagen zu Lëlz, Ënsber,
Léifreg oder Baschelt gemittlech maachen.

De Stauséi Uewersauer ass och e Liewensraum fir eng Partie Fësch a Vullen. Am
kille Waasser vum Séi liewen zum Beispill de Blénkert (Alburnus alburnus),
d'Routa (Rutilus rutilus), d'Piisch (Perca fluviatilis) an den Hiecht (Esox
lucius). Heefeg ass de Groräer (Ardea cinerea) an de Kormoran (Phalacrocorax
carbo) un den Uwänner vum Séi ze gesinn, während de méi raren Äisvull (Alcedo
atthis) niddereg a séier iwwer d'Waasseruewerfläch flitt.



https://lb.wikipedia.org/wiki/Stater_Tram

De Stater Tram war den Tram deen tëscht 1875 an 1964 um Gebitt vun der Stad
Lëtzebuerg a verschiddenen Nopeschgemenge gefuer ass.

50 Joer dono, 2014, kruten d'Pläng vun engem neien Tram an der Chamber gréng
Luucht. Dëse soll op enger Linn tëscht der Luxexpo um Kierchbierg an der Stater
Gare fueren. En éischten Deel vun der Linn (Luxexpo - Rout Bréck) soll am
Dezember 2017 opgoen. Am Oktober 2016 huet d'Regierung proposéiert, datt d'Linn
bis 2022 bis op de Fluchhafe Findel, respektiv d'Cloche-d'Or zu Gaasperech,
verlängert soll ginn. D'Chamber muss dat nach guttheeschen.

1859 war d'Gare Lëtzebuerg ageweit ginn, déi relativ wäit vum deemolege
Stadzentrum ewech louch an dofir huet sech fir vill Leit, déi vun der Stad aus
mam Zuch wollte fueren, en Transportproblem erginn. Dee Problem ass am Ufank mat
Päerdskutsche geléist ginn, awer den Duerchschnëttsbierger konnt sech zu där
Zäit keen Transport mat enger Kutsch leeschten. Dofir huet sech de Stater
Gemengerot no Méiglechkeeten ëmgesinn fir den Transport ze vereinfachen a méi
sozial ze gestalten.

Den 8. September 1874 gouf vum de Féral d'Société anonyme du Tramway
luxembourgeois (SATL) mat engem Kapital vun 100.000 Frang gegrënnt, där en
alleguer d'Rechter, déi hie vun der Gemeng kritt hat, iwwerdroen huet. Schonn
den 20. September huet hien e Gleisplang fir d'Stréck vun enger Längt vun 2.223
Meter virgeluecht. Den Optrag fir de Bau huet d'Firma Dufranc, Maart et Co. vun
Antwerpen fir de Präis vun 140.000 Frang kritt. Dës Firma hat e gudde Ruff well
se och schonn d'Stréck fir de Päerdstram vun der Stad Gent gebaut hat. Fir
d'Gleiser war eng Normalspur vu 1435 mm gewielt ginn.

De 24. August 1875 fir d'Schueberfouer huet de Reseau vum Päerdstram schonn aus
dräi Linne bestanen:

Am August 1907 gouf de Bau vun der Ëmformerstatioun op der "Fausse braie" tëscht
der Adolphe-Bréck an der Place de la Constitution decidéiert. De Stroum fir den
Tram sollt vun der Dummeldenger Schmelz geliwwert ginn.

De 16. Mäerz 1908 gouf mat den Aarbechten un de Gleiser op der Gare an an der
Neipuertsgaass ugefaangen. Fir de Betrib vum elektreschen Tram hunn d'Gleiser
vum Päerdstram vun enger Spur vu 1435 mm op 1000 mm missen ëmgeännert ginn.
Knapp dräi Méint méi spéit ware se sou wäit fäerdeg datt den Tramsbetrib nees
konnt opgeholl ginn, am Ufank awer nach mat den Unhängerween a mat
Päerdstraktioun.

De 26. Dezember 1913 war déi feierlech Aweiung vun enger neier Linn vun der Stad
bis op Eech, wouduerch d'Schinnennetz op eng Längt vun 11,8 km vergréissert
gouf: Kasinostrooss (Terminus) - Theaterplaz - Eecherbierg - Place Dargent -
Kräizung Iechternacherstrooss-Beggenerstrooss

1913 gouf och den Depot um Lampertsbierg duerch de Bau vun engem zweeten Hangar
vergréissert. Déi iwwerdaacht Fläch ass domat op 1.375 m2 gewuess.

Am Januar 1922 gouf am Gemengerot de Bau vun enger neier Linn an d'Neiduerf
decidéiert déi de 14. Juni 1923 a Betrib geholl gouf.

Den 1. September 1923 ass eng nei Linn op Hollerech a Betrib geholl ginn déi den
Hollerecher schonn zanter 17 Joer versprach gi war.

Am Joer 1926 goufen awer och déi éischt Weiche gestallt, déi d'Enn vum Tram
agelaut hunn. De 26. Mäerz 1926 ass deen éischten Autobus (Präis: 80.000 Frang)
an der Stad ukomm a schonn den 28. Mäerz sinn déi éischt Faarten op Hamm an an
de Rollengergronn gemaach ginn. Den offiziellen Ufank vun der éischter Buslinn
war den 1. Abrëll 1926.

Den 12. Juni 1926 gouf vum Gemengerot e Kredit vun 1,6 Millioune Frang fir
d'Elektrifizéierung vun der Vizinalbunn Charly gestëmmt fir de Gebrauch vun
Damplokomotiven um Stadgebitt z'ënnerbannen. D'Aarbechten dorun hunn am
September 1927 ugefaangen. Am Februar 1928 konnte schonn Testfaarten op dem Deel
vun der Streck bis op d'Place Dargent zu Eech gemaach ginn. Fir de Betrib op der
elektrifizéierter Bunnstreck goufen zwéi speziell Motorween (Nr. 30 an 31)
ugeschaaft déi zesumme mat den normale Waggone vun der Vizinalbunn oder mat den
Unhängerween vum Tram gekoppelt goufen. De 17. September 1928 konnt den
elektresche Betrib op der kompletter Linn opgeholl ginn. Als Folleg dovu gouf
Enn 1928 d'Buslinn duerch de Rollengergronn mam Tram ersat. De Regelbetrib gouf
op dëser Linn awer eréischt de 14. Januar 1929 opgeholl.

De 17. Februar 1930 ass endlech e Vertrag tëscht der Stater Gemeng an de Gemenge
Walfer a Steesel a Kraaft getrueden deen de Betrib vun der Beggener Linn bis op
Heeschdref erméiglecht huet. De Betrib huet dann de 6. September 1930
ugefaangen, aacht Joer nodeem d'Gleiser geluecht goufen.

De Stater Tram (TVL) gouf an der Zäit vun der Nazi-Besetzung am Zweete Weltkrich
vum 1. Januar 1941 un an Elektrizitäts- und Verkehrsbetrieb der Stadt Luxemburg
ëmbenannt. Vum 1. Januar 1943 u gouf de Betrib an eng Aktiëgesellschaft
ëmgewandelt an huet vun do un Elektrizitäts- und Verkehrs-AG geheescht. Duerch
de Mangel u männlechem Personal goufe vum Fréijoer 1943 un och Fraen als
Schaffner beschäftegt. An dëser Zäit huet den Zoustand vun den Tramsween an de
Busse staark gelidden.

An den Jore nom Krich gouf d'Méiglechkeet ënnersicht, den Tram duerch
Trolleybussen z'ersetzen well d'Infrastruktur vun den Uewerleitunge vum Tram
benotzt konnte ginn. Et koum awer net dozou an et goufen normal Bussen
ugeschaaft. Trotzdem gouf och d'Material vum Tram sou gutt wéi méiglech nees an
d'Rei gesat.

Sonndes, de 6. September 1964 ass nach den Tramsunhänger 103, deen zu engem
Päerdstram ëmgebaut gouf, op der Stréck Rond-Point - rue des Bains gefuer.
D'Päerd fir dësen Tram goufe vum Proprietär vum Héngerhaff zur Verfügung
gestallt. Deem säi Virgänger hat nämlech 1908 déi lescht Päerd vum Päerdstram
opkaaft.

E weidere Motorwon, d'Nr. 26, an den Unhänger Nr. 121 goufen am Januar 1965 mat
der Eisebunn op Bréissel bruecht, wou se am Musée vun der Association pour le
musée du tramway ausgestallt sollte ginn. Et ass awer näischt aus der Iddi ginn
an dofir goufen d'Gefirer am August 1980 nees op Lëtzebuerg zréckbruecht.
Uschléissend si se restauréiert ginn a stinn haut och am Tramsmusée ausgestallt.

Zanter 1990 gëtt et an der Stad Lëtzebuerg Bestriewungen, nees en Tram
anzeféieren. Nodeems d'Pläng fir den éischte Projet BTB (Bus-Tram-Bunn) no de
Gemengen- an Nationalwalen 1999 op Äis geluecht gi waren, huet et eng Zäitche
gedauert, bis den Tram en neien Ulaf krut.

Den 10. Mäerz 2006 huet de Regierungsrot déi prinzipiell Zoustëmmung fir en
neien Tram ginn an de 6. Abrëll 2006 gouf de Projet fir eng nei Tramslinn an der
Stad Lëtzebuerg vun der Chamber gestëmmt.

2007 gouf de GIE LuxTram gegrënnt, dee Pläng ausschaffe sollt, fir en Tram
duerch d'Stad fueren ze loossen. De 4. Juni 2014 huet d'Chamber mat 56 vu 60
Stëmmen de Gesetzprojet 6626 gestëmmt, mat deem 230 Milliounen Euro bewëllegt
goufen, fir en Tram vun der Luxexpo op d'Stater Gare ze bauen. Dobäi kommen eng
124 Millioune vun der Stad Lëtzebuerg, sou datt d'Gesamtkäschten (inklusiv den
Ënnerhalt fir 4 Joer) bei 354 Milliounen Euro leie géifen.

Den 21. Oktober 2014 hunn de Minister fir Nohalteg Entwécklung an
Infrastrukturen François Bausch fir de Lëtzebuerger Staat, souwéi
d'Buergermeeschtesch Lydie Polfer an déi Éischt Schäffin Sam Tanson fir d'Stad
Lëtzebuerg den Akt ënnerschriwwen, fir aus der GIE LuxTram d'LuxTram SA ze
maachen. Dës Gesellschaft huet e Kapital vu 6 Milliounen Euro (zwee Drëttel de
Staat, een Drëttel d'Stad) an als Aufgab, d'Material, dorënner d'Gefierer,
unzeschafen, d'Streck an d'Schäpp bauen ze loossen an herno den Tram
z'exploitéieren. Generaldirekter ass den André Von der Marck.

Als éischt gouf den Depot hannert der Luxexpo gebaut a mat den Aarbechten op der
Avenue Kennedy (Kierchbierg) ugefaangen. Do war scho bei der Neiuluecht eng
Verkéiersspur fir den Tram prett gehale ginn. D'Streck bis bei d'Rout Bréck soll
bis Dezember 2017 fäerdeg sinn. Op där Plaz kënnt och d'Pafendaller Seelbunn un,
déi vun der neier CFL-Halt Kierchbierg-Pafendall op der Nordstreck eropkënnt, an
déi dann och soll fäerdeg sinn.

Bis 2020/21 soll den Tracé bis op d'Gare (iwwer d'Stäreplaz, d'Avenue Émile
Reuter, de Boulevard Royal an d'Nei Avenue) completéiert sinn. D'Rout Bréck an
d'Nei Bréck goufen dofir scho wärend hire Renovéierungsaarbechten 2014/15-17 fir
den Tram ugepasst.

Duerno soll dann, an enger zweeter Phas, d'Linn weider ausgebaut ginn,
engersäits bis op de Fluchhafe Findel, anerersäits, via eng nei Gare um Houwald,
bis op d'Cloche-d'Or zu Gaasperech. Dofir géifen nach eng Kéier 204 Milliounen
Euro gebraucht ginn (Stand 2014). D'Betribskäschte solle sech vun do un all Joer
ëm déi 18 Milliounen Euro belafen.

Déi komplett Linn bitt, wa se fäerdeg ass, op sougenannte
Multimodal-Plattformen, Uschloss un 3 Garen (Houwald, d'Haaptgare,
Kierchbierg-Pafendall), wouvun der zwou nei gebaut ginn, Park & Ride-Parkhaiser
an de Busreseau.

Den 18. Mee 2015 krut déi spuenesch Firma CAF (Construcciones y auxiliar de
ferrocarriles), déi hire Sëtz zu Bilbao huet, vu LuxTram den Zouschlag fir
d'Rullmaterial vum neien Tram ze liwweren. Den Design vun den Zich, dee speziell
fir den Tram vu Lëtzebuerg gemaach gouf, ass vum Eric Rhinn. D'Zich wäerten eng
Längt vu 45 m an eng Breet vun 2,65 m hunn a 450 Leit transportéiere kënnen.
Technesch sinn d'Zich sou equipéiert, datt se deen Deel vun der Stréck, deen
duerch de Stadzentrum féiert, ouni Uewerleitunge fuere kënnen. Dobäi gi se mat
Stroum aus Akkumulatoren ugedriwwen. Déi éischt Ramm (2 Kabinnen a 7 Modullen)
gouf den 8. Februar 2017 an der Nuecht geliwwert.



https://lb.wikipedia.org/wiki/Soziologie

D'Soziologie ass eng Humanwëssenschaft, déi mat soziologesche Methoden
d'soziaalt Zesummeliewen an der Gesellschaft an de sozialen Impakt op
d'Virstellungen an d'Verhale vun de Mënschen erfuerscht.

Theme mat deene sech d'Soziologie beschäftegt: Aarbecht, Geschlecht,
Sexualitéit, Migratioun, Relioun, Rassismus an nach méi. Speziell Soziologien hu
sech fir all déi Beräicher entwéckelt.

De Begrëff Soziologie ass vum Emmanuel-Joseph Sieyès erfonnt ginn. E kënnt vum
laténgesche Wuert socius dat "Gesell, Associé" heescht. Dee Begrëff gouf vum
Auguste Comte populariséiert am Sënn vun enger Sozialphysik. Obwuel ee soe ka
wéini dëse Begrëff fir d'éischt opgedaucht ass, fënnt een déi Forme vun
Iwwerleeunge scho méi fréi bei verschidden Auteuren.

D'Etüd vun de Gesellschaften ass scho gemaach ginn ier d'Wuert erfonnt gouf. Déi
grouss Denker hu sech zanter dem Altertum eng Fro iwwer déi aner gestallt. Déi
Zort vun Iwwerleeunge fënnt ee beim Xenophon mat sengem Wierk Économique, beim
Platon, beim Aristoteles mat senge Wierker Politik, Republik, Poetik an Organon,
beim Zarathustra mat sengem Avesta. Den Herodot huet sech am 5. Joerhonnert viru
Christus scho fir d'Egypter intresséiert.

An der arabescher Zivilisatioun huet den Ibn Khaldun a sengem Wierk Muqaddima
d'Ereegnesser ënnersicht fir d'Ursaachen erauszefannen déi zum Ënnergank vun de
verschiddenen arabeschen Dynastië gefouert hunn. Verschidde Leit gesinn hien als
Papp vun der Soziologie.

An der Moderne fënnt een d'Humanwëssenschaften am Francis Bacon sengem Novum
organum, an a senger Klassifikatiounstabell vun de Wëssenschaften. E gëtt den
Humanwëssenschaften deeselwechten epistemologesche Status wéi den
Naturwëssenschaften. Am 18. Joerhonnert, benotze verschidden Auteuren de
physesche Modell vum Newton fir d'Gesellschaften ze beschreiwen. Hinnen no sinn
d'Positiounen an d'Relatiounen zwëscht den Individuen duerch natierlech Gesetzer
z'erklären. Ee vun den Auteuren deen een an deem Zesummenhang nenne kann, ass de
Montesquieu mat sengem De l'esprit des lois, an deem hie virschléit eng induktiv
a komparativ Method ze benotze fir erauszefanne wat fir eng Gesetzer een an de
politesche Systemer erëmfanne kann.

Am Ufank vum 19. Joerhonnert entsteet d'Iddi vun enger « Sozialphysik », dat
heescht vun engem Wëssen dat sou objektiv wéi méiglech ass. Deen éischten deen
eng wëssenschaftlech Theorie vun der Soziologie virschléit ass de Saint-Simon
(1760-1825). Hien nennt se Sozialphysiologie. Déi gehéiert zu enger genereller
Physiologie déi sech ëm d'Etüd vun de kollektive Wiesen an vun hirer
Organisatioun këmmert. D'Wuert Soziologie ass am Fong duerch e klenge Sträit
entstanen. Den Auguste Comte war de Sekretär vum Saint-Simon vun 1817 bis 1823.
Hie wollt déi Wëssenschaft vun der Gesellschaft iwwerhuelen ënner dem Numm vu
Sozialphysik, mä well dee Begrëff scho vum Astronom a Statistiker Quételet
benotzt gouf, huet en dat Wuert « Soziologie » erfonnt.

Als Pionéier vun der Soziologie gëtt och dacks den Alexis de Tocqueville
(1805-1859) a seng Etüden iwwer d'franséisch Revolutioun (L'Ancien Régime et la
Révolution) oder iwwer d'USA (De la démocratie en Amérique) genannt. Hien
analyséiert Gesellschaften a vergläicht déi amerikanesch Gesellschafte mat den
europäesche Gesellschaften.

D'Wierk vum Ferdinand Tönnies Communauté et société (1887) weist dee Broch vum
19. Joerhonnert. Hie beschreift engersäits den affektiven Aspekt vun der
Gesellschaft deen d'Famill duerstellt, an anerersäits d'Iwwerflächlechkeet vun
der Gesellschaft, charakteriséiert duerch utilitaristesch Bezéiungen.

Den Ënnerscheed zwëscht Soziologie a politesche Rieden ass, datt Soziologie
probéiert eng wëssenschaftlech Äntwert op déi Froen ze fannen. Mir gesinn
effektiv, datt d'Wëssenschaft och eng Revolutioun duerchgemaach huet. Dat 19.
Joerhonnert ass vum Positivismus markéiert. Biologie, Physik a Chimie hu vill
Fortschrëtter gemaach. Si hunn zur industrieller Revolutioun bäigedroen andeems
se duerch Technik de Liewensstil vun de Leit geännert hunn. Vill Soziologen
iwwerhuelen de Modell vum Positivismus vun der Biologie oder vun der Physik fir
hir Analysen. D'Fortschrëtter vun de Wëssenschafte beweisen also datt et
méiglech ass op d'Welt anzewierken. D'Soziologen wëllen also duerch eng
wëssenschaftlech Approche eng Léisung fanne fir déi Problemer déi sech am
19. Joerhonnert stellen. Dofir stelle s'eng Kritik vum moderne Sozialliewen op.
Hir Iwwerleeunge sinn awer vu Land zu Land zimlech ënnerschiddlech.



https://lb.wikipedia.org/wiki/Sankt_P%C3%A9itersbuerg

Sankt Péitersbuerg (russ.: Санкт-Петербург) ass mat 4.953.219 Awunner (2012) déi
zweetgréisst Stad a Russland a souguer déi nërdlechst Milliounestad vun der
Welt. Si läit am Nordweste vum Land, un der Mëndung vun der Newa am Oste vum
Finnesche Golf.

Am Joer 1703 vum Zar Péiter de Groussen ënner dem Numm Sankt Pieter Burch
(Санкт-Питер-Бурх(ъ)) als "Fënster zu Europa" gegrënnt, gouf se geschwënn drop
op Peterburg (Петербург) ëmgedeeft, fir d'Haaptstad vum Russesche Räich ze
maachen. Mam Ausbroch vum Éischte Weltkrich am Joer 1914 gouf d'Stad op
Petrograd (Петроград) ëmbenannt, fir awer schonn 1924, nom Lenin sengem Doud,
nees eng Kéier den Numm ze changéieren, an zwar a Leningrad (Ленинград). 1918
huet d'russesch Revolutioun d'Haaptstad zréck op Moskau verluecht. Dunn huet et
bis zum Zesummebroch vun der Sowjetunioun 1991 gedauert, ier eng
Volleksofstëmmung mat enger knapper Majoritéit vu 54 % sech fir d'Réckbesënnung
op den alen Numm Sankt Peterburg (Санкт-Петербург) ausgeschwat huet.

Sankt Péitersbuerg, dacks "Venedeg vum Norde" genannt, bestécht net nëmmen
duerch seng vill Kanäl, mä gëllt mat senge ville Paläst a senger grousser Zuel u
Kënschtler als heemlech Kulturhaaptstad vu Russland. D'Bannestad gehéiert zur
Weltierfschaft vun der UNESCO. Donieft huet d'Stad als wichtegste russeschen
Ostmier-Hafen och eng grouss wirtschaftlech Bedeitung.



https://lb.wikipedia.org/wiki/Republik_vun_de_Siwe_Vereenegte_Prov%C3%ABnzen

D'Republik vun de Siwe Vereenegte Provënzen, och bekannt als Vereenegt
Nidderlanden (nl.: Republiek der Zeven Verenigde Provinciën oder Verenigde
Nederlanden), huet tëscht 1581 a 1795 bestanen. Si war zesummegesat aus de
Provënzen Holland, Zeeland, Groningen, Utrecht, Friesland, Gelderland an
Overijssel. Dës existéieren haut nach a bal därselwechter Form als Deel vun
Kinnekräich vun den Nidderlanden ("Holland"). Donieft war och d'Provënz Drenthe,
en Deel vun där Unioun, hat awer kee Stëmmrecht.

De Staat ass den 23. Januar 1579 aus der Utrechter Unioun eraus entstanen, wéi
déi nërdlech Provënze vun de Spueneschen Nidderlanden sech vum spuenesche Kinnek
Philippe II. formell lassgesot hunn, fir eng eege Regierung ënner der Leedung
vun de Generalstaaten zu bilden. Et koum doropshin zum Achtzegjärege Krich géint
d'spuenesch Habsburger, sou datt déi formell Onofhängegkeet vu Spuenien eréischt
am Fridde vu Münster de 15. Mee 1648 bekräftegt konnt ginn.

D'Republik vun de Siwe Vereenegte Provënzen, eng Federal Republik, bestoung, bis
d'Truppe vun der Franséischer Revolutioun 1795 amarschéiert sinn an d'Batavesch
Republik ausgeruff hunn, déi spéider, ënner dem Napoleon, a "Kinnekräich
Holland" ëmgenannt gouf.

Si war am 17. Joerhonnert eng vun de wichtegste Séi- an Handelsnatiounen op der
Welt.



https://lb.wikipedia.org/wiki/Playboy_(Magazin)

Playboy ass en US-amerikanesche Magazin fir Männer, an deem souwuel Fote vu
plakege Fraen, wéi och Interviewe vu bekannte Perséinlechkeeten, Cartoonen a
Kuerzgeschichte vu méi oder manner bekannten Auteuren ze fanne sinn (dorënner
sinn de Saul Bellow, den John Updike, d'Doris Lessing, de Vladimir Nabokov, de
Michael Crichton, den John LeCarré, den Irwin Shaw, den John Irving, d'Nadine
Gordimer oder de Kurt Vonnegut).

E gouf am Oktober 1953 vum Hugh Hefner an e puer Associéë gegrënnt. Déi éischt
Nummer, mam Marilyn Monroe um Cover, koum den 1. Dezember 1953 eraus. Et hat vun
Ufank u grousse Succès, an ass haut Deel vu Playboy Entreprises, Inc., déi
d'Markerechter geréiert, dorënner fir Adaptatioune vum Magazine an Dosende vu
Sproochen, an och Filmer produzéiert, déi fir hir eege Senderen, wéi och fir
anerer produzéiert ginn, doriwwer eraus fir DVD an Internet.

Playboy ass haut eng vun de Marquen op der Welt mat deem héchsten
Erëmerkennungswäert. Legendär ass säin Centerfold, an der Mëtt vum Heft, deen
een erausklappe kann, an op deem d'Playmate vum Mount drop poséiert.

An den 1970er Joren huet sech de Playboy mat sengm Konkurrent Penthouse
"bekricht" wee wéi wäit kéint goen, wat d'Weise vu Schamhoer (wat deemools nach
als Grenz tëscht erotescher Fotografie a Pornographie gegolt huet) betrëfft.
Ironesch gouf dat an Amerika als Pubic wars (als Wuertspill op Punic wars,
Punesch Kricher) bekannt.

1988 huet dem Hugh Hefner seng Duechter, d'Christie Hefner, d'Direktioun vu
Playboy Enterprises iwwerholl.



https://lb.wikipedia.org/wiki/Minettsg%C3%A9igend

De Minett ass den Numm, dee fir eng Géigend am Südweste vu Lëtzebuerg gebraucht
gëtt.

Als Minettsgéigend bezeechend een déi Partie vum Lëtzebuerger Land, wou am
Buedem en eisenhalteg rout Äerz virkënnt, dat Minett genannt gëtt, an dem Buedem
déi typesch raschtbrong Faarf gëtt.

Dës Géigend läit am Süde vum Guttland op der Grenz mat Frankräich an der Belsch.
D'Haaptstad vun der Minettsgéigend ass Esch-Uelzecht. Déi ganz Minettsgéigend
ass vun der Eisen- a Stolindustrie markéiert an huet hire ganze Räichtum der
Existenz vun de Schmelzen ze verdanken. Dëst erkennt een och un de villen
Aarbechtersiidlungen an Industriebroochen, déi an der Géigend ze fanne sinn.

De Minett ass, nieft der Stad Lëtzebuerg, déi Géigend zu Lëtzebuerg mat der
héchster Populatiounsdicht.

An der Literatur iwwer d'Exploitatioun vun der Minett zu Lëtzebuerg, gëtt vum
lothringisch-luxemburgischen Becken geschwat. Dëse Minettsbaseng gëtt agedeelt
an de Bassin de Briey, de Bassin de Metz-Thionville, an de Bassin de Longwy, mat
am Ganze 94.000 ha a Frankräich; 305 ha leien an der Belsch an 3.670 ha um
Lëtzebuerger Territoire; zesumme mécht dat en Total vu 97.975 ha. Lëtzebuergesch
Auteure schreiwe vun 106.000 ha am Ganzen. De Lëtzebuerger Deel gëtt an zwee
gedeelt, de Baseng westlech vun der Uelzecht (vu Bieles iwwer Uewerkuer,
Déifferdeng, Nidderkuer, Rolleng bis Rodange), an de Baseng am Oste vun der
Uelzecht (Esch, Rëmeleng, Diddeleng). Interessant ze wëssen ass et och datt
d'Minett am westlechen Deel kiselhalteg ass an am ëstleche kallekhalteg.

De loutrengesch-lëtzebuergesche Baseng huet e Gefäll vun ongeféier 1 % a
Richtung Zentrum vum Paräisser Baseng. Dowéinst läit dat iewescht Lager zu
Lëtzebuerg dacks just e puer Meter ënner dem Buedem a konnt duerch Galeriesagäng
an d'Fronte vun de Vogesenausleefer oder carrément duerch Dagebau erreecht ginn,
während et a Loutrengen dofir dacks scho vill ze déif louch a just duerch
Schächt fir den Ofbau accessibel gemaach konnt ginn.

Landschaftlech war d'Minettsgéigend deemno markéiert duerch Minièren (iwwer an
ënner dem Buedem) a Schlakentippen, déi awer erëm zum Deel vun der Natur
"erëmgeholl" gi sinn, an zum Deel haut Naturparke sinn, oder vun 1975 u staark
ofgebaut goufe fir Terrassementsmaterial ze kréien. Aner markant Punkte waren
d'Schmelzen an d'Héichiewen, déi elo och lues a lues aus dem Landschaftbild
veschwannen.

Zu de Gemengen an der Minettsgéigend ziele streng geholl just d'Gemenge Péiteng,
Déifferdeng, Suessem, Esch-Uelzecht, Schëffleng, Keel, Rëmeleng an Diddeleng.
Meeschtens gëtt awer einfach de ganze Kanton Esch-Uelzecht domat gemengt.

Dat bossegt ass, datt just déi Leit, déi net am Land vum roude Buedem, mä am
Rescht vum Kanton Esch-Uelzecht liewen, vu sech behaapten, si kéimen aus dem
Minett. Déi richteg Minettsdäpp awer kennen deen Ausdrock guer net a soe ganz
einfach, si wieren aus dem Süden.

Den Ausdrock vum roude Buedem / Terres rouges fir säin Deel geet net wéi ee
kéint unhuelen op dat iewescht rout Minettslager zréck, mä op den däitschen
Hütten-Aktië-Veräin "Rothe Erde" mat senge bis zu 11 Héichiewen zu Lëtzebuerg,
dee säin Numm vum Standuert vum Mammenhaus am Oochener Staddeel Rothe Erde hat,
deen eytmologesch vun "ofgeholztene Buedem" ("gerodete Erde") hierkënnt. Sou ass
dann och an éischter Linn d'Schmelz laanscht d'Other Strooss zu Esch-Uelzecht
"Terres-rouge" genannt ginn, vum Enn vum Éischte Weltkrich u bis s'ugaangs der
1970er Joren zougemaach gouf. Mat der Zäit huet deen Ausdrock sech duerch eng
falsch Iwwersetzung fir d'ganz Minettsgéigend agebiergert.

Schonn am 3. Joerhonnert v. Chr. hunn d'Kelten ugefaangen, Bounäerz ze sammelen
an anzeschmëlzen. Dat ware kleng knollenaarteg Brongeisesteng, déi een dacks nom
Plouen einfach sou um Feld fonnt huet. Spéider an der Réimerzäit ass och
verschiddentlech no Eisenerz gegruewe ginn, mä dat huet d'Liewe vun deene
meeschte Leit ni grouss beaflosst. Si waren aarm Baueren, déi maximal zu e puer
honnerten a verspreeten Dierfercher gewunnt hunn. Net ëmsoss huet den Napoléon
1795 d'Land als Département des Forêts a säin Empire erageholl, well ausser
Bëscher an emol eng Wiss oder e Feld gouf et zu där Zäit net vill. Eng ganz
Rëtsch Leit hu sech als Wander- a Geleeënheetsaarbechter duerch d'Liewe
geschloen.

1850 ass de Fransous Renaudin, deen iwwerall Buedemprouwe geholl huet, op de
groussen Eisegehalt vum Gestengs am Süde vum Land opmierksam ginn. Op
lëtzebuergeschem Gebitt leien effektiv 3.740 vun den 100.000 ha vum
loutrengesch-lëtzebuergeschen Äerzbaseng. Et handelt sech dobäi ëm déi
bedeitendst Eisenäerzoflagerunge vun der Äerd. Mat där formidabler Entdeckung
koum et zu enger schlagaarteger Verännerung am Minett, déi indirekt och fir de
Rescht vum Land den Opschwonk bedeit huet.

Op industrieller Basis goufen d'Minettssteng dunn tëscht 1860 an 1981 ofgebaut a
verschafft.   Méi Informatioun doriwwer am Artikel: Siderurgie zu Lëtzebuerg .

Déi meescht Waasserleef am Minett gehéieren zum Anzuchsgebitt vun der Musel. Eng
Ausnam ass d'Kuer mat hiren Niewebaachen, déi zum Anzuchsgebitt vun der Meuse
gehéieren.

An der Linguistik gëtt déi Dialektform vum Lëtzebuergeschen, déi am Südweste vum
Land geschwat gëtt, dacks 'Minetter' genannt. Charakteristesch dofir si
Partikularismen am Vokalismus, wéi z. B. bei de Pronomina "mär" an "där" fir
"mir" an "dir"; "moar" a "Goar" fir "mar/muer" a "Gare", asw. Dacks gëtt och de
"sch" méi prononcéiert ausgeschwat wéi am Rescht vum Land a bei verschidde
Wierder op "-cht" fält de "ch" ewech (z. B. "Norit" a "Lut" fir "Noriicht" a
"Luucht").



https://lb.wikipedia.org/wiki/Mamend%C3%A9ieren

D'Mamendéieren (Mammalia) sinn eng Klass aus dem Ënnerstamm vun de
Wierbeldéieren (Vertebrata).

D'Mamendéieren hunn dat gréisst Déier, de Blowal, an dat geféierlechst Déier, de
Mënsch, déi jeemools op der Äerd gelieft hunn, ervirbruecht. Mat Hëllef vu
senger Intelligenz huet de Mënsch et fäerdeg bruecht de Planéit fir seng Zwecker
ëmzekrämpelen an d'Ausstierwe vun aneren Déierenaarten ausgeléist, déi der
Katastroph vu viru 65 Millioune Joer, um Enn vun der Dinosaurierära, gläicht.

Et gëtt grouss Ënnerscheeder bei der Gréisst an dem Kierperbau vun all
Mamendéier. Déi meescht vun hinnen hunn Hoer um Kierper, e Mëllechgebëss a
Mëllechdrüsen. All déi Kennzeeche feele bei all deenen anere Klasse vun Déieren.

Si leeën, bis op e puer Ausnamen, keng Eeër, mä si bréngen hir Jonk lieweg op
d'Welt an niere se mat enger Flëssegkeet, der Mëllech, déi aus speziellen Drüsen
(Mamen) kënnt.

D'Mamendéiere si gläichwaarm, d. h. hir Kierpertemperatur bleift op bal
konstantem Niveau, meeschtens wäit iwwer der Temperatur vun hirer Ëmwelt. (Aner
gläichwaarm Déiere sinn nëmmen nach d'Vigel). Hire Stoffwiessel ass zimlech
héich a relativ gläichméisseg.



https://lb.wikipedia.org/wiki/Liechtenstein

D'Fürstentum Liechtenstein ass e butzegen europäesche Staat an der Alperegioun,
agekäilt tëscht der Schwäiz an Éisträich.

Liechtenstein ass eng konstitutionell Ierfmonarchie op
demokratesch-parlamentarescher Basis. Zanter 1923 ass d'Fürstentum an Zoll- a
Währungsunioun mat der Schwäiz. Liechtenstein ass Member an der EFTA, huet awer,
anescht wéi d'Schwäiz, zousätzlech nach den Accord iwwer den Espace Économique
Européen ënnerschriwwen a kann dowéinst och vun engem direkten Zougank op den
europäesche Marché profitéieren.

Liechtenstein huet eng Fläch vu ronn 160 Quadratkilometer an am Ganze 77,9 km
Staatsgrenz. Am Westen a Süde grenzt d'Land op der Schwäizer Grenz un d'Kantone
St.Gallen a Graubünden, am Osten an Norden un d'éisträichescht Bundesland
Vorarlberg.

Laanscht d'Westgrenz mat der Schwäiz leeft de Rhäin (Oberrhein). De Rhäindall
hëlt bal d'Hallschent vum Territoire an, an ass dann och déi Géigend déi
landwirtschaftlech ze gebrauchen ass, an an där déi meescht Leit wunnen. Sand,
Torf, Leem an äerde Biedem ginn am Rhäindall aneneen iwwer.

De Rescht vum Land ass geologesch an topographesch vu Gestengs a Bierger
dominéiert. D'Ausleefer vum Rätikon, engem Deel vun den Ostalpen, zéie sech vum
Süde bis an den Nordosten. Héchste Punkt, ganz am Süde vum Land, ass mat mat 2
599 Meter de Bierg Grauspitz. D'Ruggeller Riet -am Norde vum Fürstentum- ass den
déifste Punkt a läit op enger Héicht vu 430 Meter.

Den Nationalfeierdag vu Liechtenstein ass de 15. August, op Léiffrawëschdag.
Gefeiert gëtt de Gebuertsdag vum fréiere Monarch Fürst Franz Josef II.
(1906–1989), deem säin Dag usech zwar de 16. August ass, mä awer schonn zanter
1940 mam chrëschtleche Feierdag zesummegeluecht gëtt. Den Dag ass och nom Doud
vum Fürst bäigehale ginn.



https://lb.wikipedia.org/wiki/Lampertsbierg

De Lampertsbierg ass e Quartier vun der Stad Lëtzebuerg. Vill Leit soën och
einfach Lamperbierg.

Zur Zäit vun der Festung Lëtzebuerg louch de Lampertsbierg extra muros, just
hanner dem Glacis (den haitege Parking huet säin Numm vun deem
festungstechneschen Terme). Et war en Hiwwel mat engem Bësch. 1755 ass de
Kierfecht Notre-Dame, den Nikloskierfecht do op engem klengen Areal amenagéiert
ginn.

De Lampertsbierg, deen do virdrun zu der Gemeng Eech gehéiert huet, ass 1849
zesumme mam Roudebierg an déi nei geschaaft Gemeng Rollengergronn integréiert,
ginn, déi bis 1920, wou si un d'Stad Lëtzebuerg ugegliddert ginn ass, existéiert
huet.

1855 hunn d'Rousenziichter Jean Soupert a Pierre Notting um Lampertbierg
d'Rousenziichterei Soupert & Notting gegrënnt, déi an all Häre Länner
Lëtzebuerger Rousen exportéiert huet.

Wéi den Traité vu London 1867 d'Groussherzogtum op éiweg neutral erkläert huet,
huet missen d'Festung ofgerappt ginn. Doduerch konnt sech de Perimeter vun der
Stad entwéckelen.

1912 gouf d'Par Lampertsbierg gegrënnt, a kuerz duerno, 1913, gouf déi grouss
neoromanesch Jousefskierch vum Bëschof Jean-Joseph Koppes feierlech ageweit.
Haut gehéiert d'Par Lampertsbierg zum Parverband Notre-Dame, Lampertsbierg,
Rollengergronn.

Hautdesdaags ass de Lampertsbierg eng gemëscht Zon, also souwuel e Geschäfts-
wéi och Wunnquartier. Et fënnt een do nieft ville Privatwunnengen eng Rei
Banken, en etlech Educatiounsariichtungen (en Deel vun der Université du
Luxembourg, de Lycée de garçons de Luxembourg, de Lycée Robert-Schuman, de Lycée
technique des arts et métiers, de Lycée technique du Centre, de Lycée
Michel-Lucius an de Lycée Vauban (Lycée français du Luxembourg), d'Victor
Hugo-Hal (e Kulturzentrum) an de groussen Theater vun der Stad Lëtzebuerg.

All Joer ass Enn August bis Uganks September um Glacis um Lampertsbierg d'Stater
Kiermes, d'Schueberfouer.

Wéi d'Par Lampertsbierg 1912 gegrënnt gouf , huet de Quartier 2.499 Awunner
gezielt.

Op den 31.12.2016 hunn um Lampertsbierg 10.407 Leit gewunnt. Den Undeel vun de
Lëtzebuerger louch bei 25,00 % géintiwwer 75,00 % Auslänner.

Lecorsais, D. „Generationen wechseln, Geschichten bleiben: zu Besuch in
Limpertsberg“ op www.wort.lu an an der gedréckter Versioun am Luxemburger Wort
vum 31. Oktober / 1. November 2015, S. 36-37 (PDF)



https://lb.wikipedia.org/wiki/Klerus

Mat Klerus (gr. κληρος - klerós; Lous, Undeel) beschreift een d'Totalitéit vum
Paschtouerstand (Kleriker) vun enger Relioun. Och wann een domat gréisstendeels
d'Geeschtlech vum Chrëschtentum mengt, sou gëtt de Begrëff awer och fir all aner
Relioune benotzt.

Prinzipiell kann een nëmme vun engem Klerus schwätzen, wann et an enger
reliéiser Gemeinschaft eng Grupp vu Leit gëtt, déi duerch hir Funktioun iwwer
den anere Gleewege steet, wéi e Paschtouer, e Bëschof asw.

De Klerus këmmert sech normalerweis ëm bestëmmte Ritualer (Daf, Beschneidung...)
am Kader vun der Relioun, si léieren an hëllefen hir Relioun ze verbreeden.

E Kleriker ass an der orthodoxer, kathoulescher, anglikanescher an
al-kathoulescher Kierch e geweiten Amtsdréier. D'Kierchenamt bedeit an dësem
spezielle Sënn, datt eng Persoun (orth. a kath.: e Mann) eng vun den dräi Stufe
vum Weihesakrament krut.

No engem fréiere kathoulesche Kiercherecht (bis 1972) gouf ee schonn duerch
d'Tonsur an de Klerus opgeholl. Dës konnt evtl. souguer laang virun irgendenger
Weihe erdeelt ginn, zum Beispill u Seminaristen. Als Virstufen zu der
Diakonweihe ware bis dohin och verschidden nidder Weihen ze duerchlafen, déi et
an den Ostkierchen zum Deel haut nach gëtt. Historesch gesinn hunn och
d'Minoriste schonn zum Klerus gezielt, mä haten awer deelweis net déiselwecht
Rechter a Flichte wéi d'Majoristen. Nidder Weihe féieren no haitegem
kathoulesche Recht net méi automatesch dozou, datt déi Persounen zu de Kleriker
gezielt ginn.

Fir d'Unerkennung an an tëscht de verschiddene Kierche war de Gedanke vun der
apostoulescher Successioun vu Bedeitung, d. h. datt d'Bëschofsamt ouni
Ënnerbriechung zanter dem Jesus Christus a sengen Apostele weidergi gouf.

Eng bestëmmt Kleedung (Talar, Soutane, Kamilavka ...) a Frisur (Tonsur, Baart,
Trëtz...) si am Brauch a kënne jee no Konfessioun variéieren. An der Mass hunn
d'Kleriker an der Regel eng speziell Liturgesch Kleedung un.

De reguläre Klerus ass déi Partie, déi seng enger Regel ënnerworf huet, an net
an der Welt mä zréckgezunn an engem Klouschter oder enger Abtei lieft. An der
ëstlecher kathoulescher Kierch an an der Orthodoxie ginn si als eegene
geeschtleche Stand gezielt (zesumme mat den Eremiten, de gottgeweite Jongfraen
an de Witfraen), déi weder zum Klerus, nach zu de Laien zielen. An der
réimesch-kathoulescher Kierch huet dëst bis zu der Reform vum Kiercherecht 1983
dem Codex Iuris Canonici geglach, obwuel et net genee definéiert war.
Gläichzäiteg gouf et an de sougenannte Paschtéierorden, bis zum Vatikan II. eng
strikt Trennung tëscht de Laiebridder an de Kleriker, déi d'Weih kritt haten, an
dat a villen Hisiichten (eege Gebiedszäiten, Aarbechtsorganisatioun, Zougang zu
Bicher etc.). Haut gëllen Uerdensleit entweder als Laien oder als Kleriker, jee
nodeem, ob si d'Diakon- oder d'Priisterwei empfaangen hunn, oder net.
Gläichzäiteg ass déi ënnerschiddlech Behandlung vu Laien a Paschtéier an den
Uerde gréisstendeels ofgeschaaft, och wa jee no der kiercherechtlecher
Konstitioun vum Institut (klerikal oder laikal) ëmmer nach verschidden Ämter
nëmme fir Geweiten zougänglech sinn.

An de reliéis organiséierte Gesellschaftsuerdnunge vum europäesche Mëttelalter,
an deene Kierch a Gesellschaft eng Eenheet waren, war de Klerus och
gesellschaftlech eng besonnesch Grupp, e sougenannte Stand. Als Haaptaufgab vum
Klerus gouf et nom Versteestemech an der mëttelalterlecher Weltuerdnung d'Suerg
fir d'Séilenheel vun de Gleewegen, also der Allgemengheet. Wann een zum Klerus
gehéiert huet, hat e verschidde Rechter (sou wéi den Zéngten) a Flichten (sou
wéi den Zölibat). Bis an d'Neizäit hat besonnesch den héije Klerus - ähnlech wéi
den Adel aus dem d'Majoritéit vum héije Klerus komm ass - verschidde Privilegië
géintiwwer vun den einfache Bierger a Baueren (Drëtte Stand). Mat der Opklärung,
dem Biergertum wat ëmmer méi staark no der Franséischer Revolutioun ginn ass,
der Säkularisatioun, den antiklerikalen a laizistesche Bewegungen a
Gesellschaftsmodelle vum 19. Joerhonnert, der Trennung vu Kierch a Staat, an dem
Opkomme vun demokratesche Gesellschaftsformen, huet d'soziologesch
Sonnerstellung vum Klerus gréisstendeels u Bedeitung verluer. Als eng eege
Gesellschaftsschicht existéiert de Klerus am modernen Europa praktesch net méi.

Am ale Juddentum gouf et e Paschtouerstand, déi als Kohanim bekannt waren; all
Member dovun, e Kohen, hat Aufgabe vun engem Paschtouer déi en haaptsächlech am
Tempel vu Jerusalem ausgefouert huet. Zanter der Zerstéierung vum Tempel vu
Jerusalem duerch d'Réimer war hir Roll reduzéiert.

Zanter dëser Zäit huet de Klerus vum Juddentum aus de Rabbië bestanen. Rabbis
sinn awer net wéi eis Paschtéier en Tëschestéck tëscht Gott an de Mënschen, mä
"Schoulmeeschter". Rabbi ass kee Beruff deen en an der Tora erëmfënnt; fir
d'éischt Kéier ernimmt gi si an der Mischna. De moderne Rabbi huet sech an der
Ära vun den Talmud entwéckelt. D'Rabbien hunn d'Autoritéit, d'jiddescht Gesetz
an d'Traditiounen z'interpretéieren. E Mann ka Rabbi ginn, nodeem hien e laange
Léierprogramm vun Tora, Tanakh, Mischna an Talmud, Midrasch, jiddescher Ethik a
jiddeschem Gesetz, Theologie a Philosophie gemaach huet.

Den urspréngleche buddhistesche Klerus waren Sanghas, engem Uerde vu Mönchen an
Nonnen, dee vum Gautama Buddha zu Liefzäiten am 5. Joerhonnert v. Chr. gegrënnt
gi war. Dës Mönchen an Nonnen hu sech un de Patimokkha gehalen, engem strikte
Code vun Aarmut an Disziplin. A modernen Zäiten huet sech d'Roll vum
buddhistesche Klerus jee no Land anescht entwéckelt. A Korea, Japan an deelweis
am Tibet kënne sech buddhistesch Paschtéier bestueden, wat laut dem Patimokkha
verbueden ass. Anerersäits hu Länner, déi den Theravada Buddhismus praktizéieren
- Thailand, Burma a Sri Lanka - eng méi konservativ Vue op d'monastescht Liewen.



https://lb.wikipedia.org/wiki/Katastroph_vun_Tschernobyl

Tschernobyl ass eng Stad an der Ukrain, déi 1986 nach zur Sowjetunioun gehéiert
huet. Tschernobyl ass doduerch an d'Schlagzeile vun der Weltpress koum, well de
26. Abrëll 1986 d'Atomkraaftwierk vun do havaréiert ass, an d'Stralen déi bei
där Explosioun ausgetratt sinn zu enger Katastroph gefouert hunn, déi d'Welt
deemools an Otem gehalen huet.

Den Accident vun Tschernobyl hat verschidden Ursaachen. Et ass fir d'éischt op
de Reakter no russescher Bauart vum Typ RBMK zréckzeféieren, ee Reaktertyp, deen
de westleche Sécherheetstandarden net entsprécht an allgemeng als geféierlech
ugesi gëtt. Bei de westleche Reaktere wierkt nämlech d'Killwaasser als
Moderator. Wann et verdämpt kënnt et nämlech net, wéi beim RBMK-Typ, zu enger
Erhéijung vun der Reaktivitéit vum Reakter, mä seng Reaktivitéit hëlt of.
Ausserdeem war den Tschernobyl-Reakter am Géigesaz zu de moderne Reakteren net
an e Sécherheetsbehälter agebett, wat d'Explosiounsgefor erhéicht, respektiv net
méi kleng gemaach huet. D'Experte ginn dovun aus, datt et dem Betribspersonal u
Kompetenz gefeelt huet a si hir Betribsvirschrëften net agehalen haten.

Vun alle Katastrophen an nukleare Kraaftwierker hat d'Katastroph vun Tschernobyl
déi schrooste Konsequenzen an huet déi meescht Affer gefuerdert. Wéi vill et der
waren ass nach net definitiv gekläert. D'UN-Atomenergieautoritéit IEAO gëtt
d'Zuel vun den onmëttelbaren Affer, meeschtens Membere vun de
Rettungsmannschaften, mat manner wéi 50 un an huet an hirem Rapport vum
September 2005 d'Zuel vun deenen déi méi spéit ëmkomm sinn oder nach ëmkommen,
op bis zu 4.000 Mënsche geschat. Dës Zuele géifen d'Realitéit verharmlosen,
geheit Greenpeace der IEAO vir. Opgrond vun hiren Nofuerschungen, un deene 60
Experten aus der ganzer Welt bedeelegt waren, muss mat bis zu 93.000 Doudege
gerechent ginn, wann och d'Folge fir déi Generatiounen déi kommen a Betruecht
gezu ginn. Greenpeace weist drophin, datt eleng a Russland, der Ukraine an a
Wäissrussland 270.000 Kriibskranker enregistréiert goufen. 200 000 Mann goufen
agesat fir opzeraumen a goufen héije Stralendosen ausgesat, besonnesch déi déi
onmëttelbar nom Accident do geschafft hunn. Am Fréijoer a Summer 1986 goufen
116.000 Persounen aus enger Zon vun 30 km rondrëm Tschernobyl evakuéiert,
spéider nach 240.000 Persounen zousätzlech. Trotz allem sinn awer verschidde
Leit nees dohin zréckwunne komm, well si hir Uertschaft net wollte verloossen,
an déi Leit déi erniere sech vun alles wat de Buedem hinnen ze bidden huet sou
wéi Gromperen,asw. déi natierlech och verstraalt sinn.

An Europa, besonnesch an de Länner am Osten an am Norde gouf eng staark erhéicht
Stralenawierkung gemooss. Déi éischt Wäerter goufen a Schweden an a Finnland
gemooss a ware scho véiermol sou héich wéi normal. Schweden huet aver am Ufank
näischt weider gesoot, well si duechten ee vun hiren U-Booter oder eent vun hire
Kernkraftwierker wier futti. Schlussendlech goufen och a Westeuropa erhéicht
Stralunge gemooss.

Am Interessi vun der Sécherheet hunn d'europäesch Länner drop gedrängt fir,
nieft dem havaréierte Block 4 och déi aner Blëck 1, 2 an 3, ofzeschalten.
D'Ukrain, déi Schwieregkeete mat der Energieversuergung huet, huet sech laang
dogéint gewiert. De Block 2 ass am November 1991 no engem Feier an der
Turbinnenhal zougemaach ginn, Block 1 am November 1996 an de Block 3 de 15.
Dezember 2000. D'Europäesch Unioun huet dat duerch Finanzhëllefen un d'Ukraine
méiglech gemaach.

Et ass virgesinn am Kader vun engem „Shelter Implementation Plan“ en neie
Sarkophag iwwer deen alen ze bauen, deen dann ze suppriméieen, a gläichzäiteg
d'Brennelementer am Kär ouni Fräisetze vu radioaktive Stralen auszebauen. Eng
aner Léisung géif dora bestoe fir een 1.000 m déift Lach ze gruewen, an doran de
ganzen havaréierte Block 4 verschwannen ze loossen.

E Sarkophag ronderëm ze baue gouf mat ongeféier 650 Milliounen Dollar geschat. E
Bäitrag vun den USA a vun der Europäescher Unioun wier noutwendeg. D'BERD ass
och schonn an deem Zesummenhank ugesprach ginn. Si kënnt sou eng Léisung
allerdéngs nëmme matfinanzéieren, souwäit wéi et e Sécherheetsproblem bleift, a
keen Ausbau vun atomaren Energiekapazitéite geplangt ass.



https://lb.wikipedia.org/wiki/Joseph-%C3%89mile_Muller

De Joseph-Émile Muller, gebuer den 20. Mäerz 1911 zu Kielen a gestuerwen den 31.
Dezember 1999 zu Bäerbuerg, war e lëtzebuergesche Konschtkritiker an Auteur. Hie
war Konservator an der section des beaux-arts am Nationalmusée. Hie war ënner de
Pseudonymen Ioseph-Émile, Bert Helmuth, Kurt Reinholdt, Helmut Gunter oder nach
Helmut Kuno Beck bekannt.

No senger Premiere 1929 am Athénée de Luxembourg ass en an d'Assurancewiesen
schaffe gaangen. 1945 ass hie vum Pierre Frieden, deemolege Minister, zum
Zoustännege fir de service d'éducation esthétique am MNHA ernannt ginn. Duerno
war hien Direkter vum service des beaux-arts. Hien huet eng sëlleche Konferenze
gehalen, ënner anerem zu Lëtzebuerg, Bréissel, Antwerpen, Paräis a Moskau. En
ass e puermol während de Konferenzen zu Lëtzebuerg vum Batty Weber als Kommunist
vernannt ginn, well hien déi deemoleg ëffentlech Uerdnung a Fro gestallt huet.

1977 huet hien d'Association des Amis du Musée National d'Histoire et d'Art nei
gegrënnt, déi am zweete Weltkrich verbuede gi war, a war och hire President bis
1991. Hien huet och d'Organisatioun Aica Luxembourg gegrënnt, déi lëtzebuergesch
Sektioun vun der internationaler Associatioun vun de Konschtkritiker.

De Joseph-Émile Muller war e groussen Ënnerstëtzer vum Joseph Kutter an huet
1945, 1946, 1967 an 1981, am Ganze véier Monographien iwwer de Kutter erausginn.

1988 krut hien d'Paul-Henkes-Medail fir säin Engagement am Déngscht vun der
Lëtzebuerger Kultur.

Seng lescht Joren huet hien am Hospiz vu Bäerbuerg verbruecht, wou e senger
Sekretärin seng Biographie Zuerst im Schatten, dann im Licht diktéiert huet.
Hien ass do den 31. Dezember 1999 gestuerwen.



https://lb.wikipedia.org/wiki/Jeunesse_Esch

D'Jeunesse Esch (offiziell A.S. la Jeunesse d'Esch/Alzette) ass e
lëtzebuergesche Foussballclub vun Esch-Uelzecht. De Veräi gouf den 13. August
1907 als Football and Lawntennis Club Jeunesse de la frontière Esch/Alzette
gegrënnt. 1920 krut de Club säin haitegen Numm.

D'Escher Jeunesse ass ee vun den eelsten, a mat ee vun de renomméiertste
Lëtzebuerger Foussballclibb. D'Jeunesse war vun Ufank un am nationale
Championnat mat dobäi (éischt Saison 1909/10) an huet bis op e puer seele
Kéieren an der ieweschter Divisioun gespillt. Zanter der Saison 1949/50 ass de
Club ouni Ënnerbriechung éischtklasseg gewiescht a war zum dackste mat fir bei
fir de Champion. D'Jeunesse ass mat zolittem Virsprong Lëtzebuerger
Rekordmeeschter.

D'éischt Veräinsequipe war bis ewell 28-mol Champion a koum 12-mol op eng zweet
Tabelleplaz. Déi Escher stoungen och 23-mol an der Finall vun der Coupe de
Luxembourg an hu se dovun 12-mol gewonnen. Nëmmen de fréieren Déifferdenger
Veräin d'Red Boys huet d'Coupe nach méi dacks (15x) mat heem geholl. Am Ganzen
huet d'Jeunesse aachtmol den Doublé (Champion a Coupe) gemaach, och dat ass en
nationale Rekord.

De Succès an der Zäit, déi formidabel sportlech Evolutioun déi de Veräin hanner
sech huet, ass och den historesche Verdéngscht vun den italienesche
Schmelzaarbechter aus de Quartieren Hiehl a Grenz déi mat der Jeunesse, sief et
als Supporter oder Spiller, hir kleng Juve zu Esch haten. Bei de Lokalmatcher
géint d'Fola Esch, déi éischter dem Patronat no war -d'Fola ass de
"Manchetteclub" genannt ginn- ass et an der Zäit dann och ëmmer ëm eppes méi wéi
nëmmen de Foussball gaangen.

2007 feiert d'Jeunesse hir honnert Joer. Um sportleche Plang sollt d'Saison
2006/07 dunn awer éischter e Krisejoer ginn. Nodeem déi Escher 2005/06 nach
Coupefinalist a Vizechampion waren, war d'Jeunesse géint Enn der Saison éischter
um Wupp vun der Tabell ze fannen, drop an drun an d'Relegatioun géint den
Drëttplazéierten aus der Éierepromotioun ze missen an domat ze riskéiere fir
d'éischt Kéier zanter 1948 aus der Nationaldivisioun erauszetrëllen.. Et ass
herno dunn awer nach fir eng 9. Plaz duergaangen, nodeem déi Schwaarz-Wäiss sech
an der Schlussphas ferm erkritt haten (véier Victoiren, ee Remis an nëmmen eng
Nidderlag an de leschte sechs Matcher).

D'Jeunesse spillt am Stadion Op der Grenz (Stade de la Frontière). De Stade gouf
1920 gebaut an ass fir international Matcher zougelooss.

An den Ufanksjore vum Europapokal vun de Landesmeeschter ass Esch zweemol (1960
an 1964) bis an d'Aachtelsfinall komm:

1959/60 gouf d'Jeunesse géint den deemolege Champion aus Polen, den ŁKS Łódź
geloust. Deen éischte Match hunn déi Escher Lodsch mat 5-0 regelrecht
iwwerrannt. De Retoursmatch konnten d'Polen zwar fir sech entscheeden, mä
d'Jeunesse koum wéinst der favorabeler Goldifferenz nawell en Tur virun. An der
Aachtelsfinall ass et dunn awer géint e ganzt anert Kaliber gaangen, den
deemools scho véierfachen europäesche Champion vun de Landesmeeschter Real
Madrid. Real huet schonn am éischte Match mat engem 7-0 de Sak fréi zoumaache
kënnen, an och an der zweeter Begéinung hat d'Jeunesse - obschonn zweemol konnt
markéiert ginn - net vill ze radetten. Madrid stoung herno géint d'Eintracht
Frankfurt an der Finall (7-3) an ass dat fënneft Joer hannerenee Champion ginn.

Am Europapokal 1963/64 war d'Jeunesse den éischte Match dem finnesche Champion
FC Haka kloer ënnerleeën (1-4 ). Am Retoursmatch op der Grenz haten déi
Schwaarz-Wäiss sech dunn awer ferm erkritt a konnte sech mat 4-0 géint d'Finnen
duerchsetzen, e Resultat wat just duergaangen ass fir virun ze kommen. An der
Aachtelsfinall huet de Géigner Partizan Belgrad geheescht. Esch huet den éischte
Match mat 2-1 gewonnen, ass awer dunn am zweete mat 2-6 ënnergaangen a war domat
och aus der Coupe eraus.

Pech haten déi Escher am Europapokal vun de Landesmeeschter 1967/68. Nodeem den
éischte Virronnematch doheem géint Valur Reykjavík mat engem Remis (1-1) op en
Enn gaange war, an och am Retoursmatch zu Reykjavík no Verlängerung 3-3
gläichgespillt gouf, huet den deemolege Regelen no d'Lous entscheet. Valur
Reykjavík hat Chance a koum eng Ronn virun, déi Escher hunn däerfen heemfueren.

Eng formidabel Leeschtung war den 1-1 doheem géint de Liverpool FC am EP
Landesmeeschter 1973/74. Den engleschen Traditiounsveräin hat d'Joer virdrun
d'UEFA Cup gewonnen a war deemno eng vun den dichtegsten Equippen an Europa. Och
am Retoursmatch am Anfield Stadion huet d'Jeunesse Liverpool virun 28 000
Spectateuren nach eng Hallschent laang de Bass gehalen (0-0). Zu gudder lescht
gouf du mat 0-2 verluer, e Resultat dat méi wéi respektabel war.

Fir d'lescht huet d'Jeunesse an der Saison 2013/14 en internationale Match
gewonnen, dat a Finnland mat 2-0 géint TFS Turku.



https://lb.wikipedia.org/wiki/Gromper

D'Gromper ass eng Notzplanz déi wéi d'Tomat, de Paprika an den Tubak zur Famill
vun de Solanaceae (Nuetsschietgewächser) gehéiert. D'Planz staamt aus den Anden
(Peru). Am allgemenge Sproochgebrauch gëtt d'Wuert "Gromper" just fir déi
ënnerierdesch Knoll gebraucht.

D'Gromper ass wat d'Quantitéiten ugeet dat véiertwichtegst Liewensmëttel op der
Welt. Et gëtt eng Abberzuel Zorten, grondsätzlech ënnerscheet een an der Kichen
tëscht feste Grompere fir Fritten an Zaloten (z. B. Nicola), mielzege Grompere
fir Püree (z. B. Bintje), an dann déi "éischter fest" Grompere mat Eegenschaften
déi do dotëscht leien (z. B. Charlotte, Désirée). D'Gromper gëtt awer och als
Fuddermëttel an an der Industrie gebraucht, do ënner anerem fir Steif ze
gewannen a fir d'Fabrikatioun vun Ethanol.

Hautdesdaags gëtt d'Gromper a méi wéi 100 Länner ugebaut an 2005 goufen der
weltwäit 322 Milliounen Tonne gezillt. Déi gréisst Produzente sinn (a Milliounen
Tonnen):

Zu Lëtzebuerg goufen 2010 eng 19.500 Tonne Grompere produzéiert, ronn 80.000
Tonne manner wéi nach 1960:

D'Éislek gëllt als Gesondlag fir d'Produktioun vu Setzgromperen. Dës Produktioun
ass zanter 1945 am Kader vun der Éisleker Setzgromperegenossenschaft (Synplants)
organiséiert, déi iwwer 90 % vun de Setzgromperen exportéiert, virun allem an
Nordafrika.

Gepellte/geschielte Grompere bestinn zu 78 % aus Waasser, dowéinst bréngen 100g
et just op 85 kcal. Donieft enthale se nach:

Wann de Proteingehalt vun de Gromperen och ganz bescheiden ass, sou huet dat
wéinegt wat dran ass awer wéinstens eng ganz héich biologesch Wäertegkeet (déi
héchst bei de Planzen).

An der Gromper si wéi an de meeschten Nuetsschietgewächser Gëftstoffer, virun
allem den Alkaloid Solanin, deen an alle gréngen Deeler vun der Planz, de Bléien
an de Knollen (an do absënns an der Schuel) ze fannen ass. Duerch d'Kachen zitt
en zum groussen Deel an d'Kachwaasser.



https://lb.wikipedia.org/wiki/George_Washington

Den George Washington, gebuer den 22. Februar 1732 op der Familljeproprietéit am
Westmoreland County, Virginia, a gestuerwen de 14. Dezember 1799 zu Mount
Vermont, Virginia, war ee Plantagebesëtzer, Generol an éischte President vun de
Vereenegte Staate vun Amerika .

Dem George säi Papp, den Augustine Washington, war schonn ee räiche
Plantagebesëtzer dee säi Geld haaptsächlech mam Ubau vun Tubak gemaach huet.

Duerch d'Relatioune vu sengem Stéifbrudder, dem Lawrence Washington, huet hie
mat 17 Joer eng gutt bezuelte Plaz als Geometer kritt a koum am Alter vun 21 als
Majouer an d'Lokalmiliz vu Virginia, wat deemools jo nach eng britesch Kolonie
war. Während senger Militärcarrière huet hie géint d'Indianer an dem Louis XV.
seng Truppe gekämpft, deen een Deel vu Virginia fir Frankräich reklaméiert huet.

Nees doheem op der Farm huet hie gläich d'Martha Dandridge Custis, eng räich
Witfra, bestuet. Si hu sech zu Mount Vernon, Virginia etabléiert an hunn ee
gutt, an deelweis extravagant Liewe gefouert. Well den George Washington duerch
eng Poukeninfektioun, déi hie sech 1751 op Barbados zougezunn hat, steril war,
krut d'Koppel keng eege Kanner.

Méi politesch aktiv gouf de Washington eréischt Enn der 1760er Jore wou hien zu
deene gehéiert huet déi méi, haaptsächlech economesch, Onofhängegkeet vun
England gefuerdert hunn. Schlussendlech ass et dunn 1775 zum
Onofhängegkeetskrich géint Groussbritannien komm, dee bis 1783 sollt daueren.

Wéi et am Abrëll 1775 zum Krich koum, ass de Washington, op d'Propose vum John
Adams, och gläich zum Ieweschte Kommandeur vun der Continental Army beruff ginn.
Säi martialescht Optrieden a seng militäresch Erfarung hunn dozou bäigedroen
datt him dës Verantwortung iwwerdroe gouf.

1789 gouf de George Washington eestëmmeg zum 1. President vun de Vereenegte
Staate vun Amerika gewielt.



https://lb.wikipedia.org/wiki/F%C3%A4ndel_vu_L%C3%ABtzebuerg

De Lëtzebuerger Fändel besteet aus dräi horizontale Sträifen an de Faarwe rout,
wäiss a blo an ass a senger haiteger Form am Joer 1972 agefouert ginn. En ass
bal mam hollännesche Fändel identesch, ausser datt d'Verhältnes Längt/Breet en
anert ass an déi blo Faarf méi hell ass.

D'Faarwe vum lëtzebuergesche Fändel si méiglecherweis fir d'éischt während der
belscher Revolutioun (1830/39) opgedaucht. Si se vum Wope vum Heinrich V., Jong
vun der Gräfin Ermesinde a vun hirem zweete Mann, aus dem Haus Limburg,
iwwerholl ginn: zum roude Léif op engem selwerege Feld (=> wäiss Faarf) sinn
nach blo Sträifen dobäi komm, fir ze weisen, datt den Heinrich V. net den
Eelsten am Haus Limburg war. Déi horizontal dräifaarweg Andeelung ass den 12.
Juni 1845 festgehale ginn.

Et huet bis den 23. Juni 1972 gedauert, ier d'Gesetz iwwer de lëtzebuergesche
Fändel agefouert gouf. Doranner goufen och de Fändel/Schëld fir Schëffer a
Fliger preziséiert.

De Wope vu Lëtzebuerg ass eng Adaptatioun vum Wope vum Herzogtum vu Limburg.
Dësen hat aus engem wäisse/sëlwer Schëld an engem roude Léiw bestanen. Den
Heinrich V. vu Lëtzebuerg, Jong vum Walram III. vu Limburg, huet dësen dann, fir
e vu sengem Papp a sengem Hallef-Brudder hiren z'ënnerscheeden, verännert
andeems e wahrscheinlech d'Faarwe vum Banner (giel a rout Sträifen) vun den ale
Grofe vu Lëtzebuerg ëmgeännert a mat dem roude Léiw kombinéiert huet.

De roude Léiw ass zanter 1972 den offizielle Fändel (Pavillon) fir all Schëffer
(ob se op engem Floss, Kanal oder um Mier fueren) a Fliger, déi zu Lëtzebuerg
ugemellt sinn. En ass direkt ofgeleet vum Wope vun der groussherzoglecher
Famill. De Roude Léiw um Wope vun der Stad Lëtzebuerg gesäit e bëssen anescht
aus, deen huet kee gespléckte Schwanz an och keng gëlle Krallen an Zong.

De 5. Oktober 2006 huet den Deputéierte Michel Wolter eng Gesetzpropositioun an
der Chamber agereecht fir den aktuellen Nationalfändel (rout-wäiss-blo) duerch
de Pavillon Maritime (Roude Léiw) z'ersetzen. En argumentéiert, datt den
aktuelle Fändel regelméisseg mat dem hollännesche Fändel verwiesselt géif an
datt de Roude Léiw anerersäits méi populär, méi ästetesch an historesch méi
bedeitend wier. Vill national Politiker (dorënner Leit un der Spëtzt vum Wolter
senger eegener Partei CSV) a Perséinlechkeeten hu sech an der Press verwonnert
gewisen, wat d'Noutwennegkeet an den Zäitpunkt vun dëser Ännerung ugeet. Déi
eenzeg politesch Partei, déi sech fir dës Initiativ ausgesprach huet, war d'ADR.

De 24. Oktober huet eng privat Initiativ mam Numm Initiativ Roude Léiw op enger
Pressekonferenz erkläert, dem Michel Wolter säi Projet op enger net-politescher
Basis z'ënnerstetzen. Hir éischt Aktioune sollten d'Verdeele vu
Roude-Léiw-Autocollante sinn, an dat op eng Petitioun an enger Internet-Ëmfro
hin.

Zanterhier goufen eng Zuel Parodië vun dëser Initiativ mat méi oder manner
Erfolleg kreéiert, zum Beispill d'Initiativ Schwaarzt Rëndvéi.

Méi seriös gemengt war d'Initiativ Roud-Waiss-Blo déi fir den Erhalt vun der
Trikolor agetrueden ass.

Den 12. Februar 2007 huet d'Initiativ Roude Léiw dem Chamberpresident Lucien
Weiler hir Petitiounslëscht mat 26.600 Ënnerschrëften iwwerreecht, déi zanter
dem 23. Oktober 2006 iwwer Internet oder Lëschten am ganze Land gesammelt
goufen.

Et koum schlussendlech zu engem Gesetzprojet, deen déi zwéi Fändelen als
Nationalfändel virgeséich, deen awer vum Staatsrot staark kritiséiert gouf.
Zanterhier ass et roueg ginn ëm de Projet, wéi och ëm déi ganz Initiativ. De
Michel Wolter ass zanter dem 15. Abrëll 2009 Administrateur vun der
"net-politescher" Initiativ Roude Léiw a "sicht no roude Léiwen an der ganzer
Welt" .

Duerch d'groussherzoglecht Reglement vum 15. Februar 1982 ass eng Kokard fir
d'Militäraviatioun festgeluecht ginn.

D'AWACS Loftopklärer vun der NATO, déi zu Lëtzebuerg immatrikuléiert sinn droen
dës Kokard.



https://lb.wikipedia.org/wiki/Doudesstrof

D'Doudesstrof ass d'Ëmbrenge vun engem Mënsch op enger gesetzlecher Basis, als
Strof fir e Verbriechen, fir dat hie schëlleg gesprach gouf. An der Regel
geschitt dat opgrond vun engem Uertel, dat duerch d'Hiriichtung vum Schëllege
vollstreckt gëtt.

Zanter Joerdausende gi besonnesch schwéier Verbriechen duerch d'Hiriichte vun de
Schëllege bestrooft. Eréischt zanter dem Zäitalter vun der Opklärung an Europa
hunn d'Humanisten d'Recht vun den Autoritéiten, fir Mënschen hinzeriichten,
ëmmer méi a Fro gestallt. Ee vun de bekanntsten humanisteschen a politesche
Plaidoyeren ass sécherlech de Roman "Le dernier jour d'un condamné" vum Victor
Hugo .

Zanter dem 18. Joerhonnert hu verschidde Staaten op d'Doudesstrof verzicht.
Opgrond vun den Experienzen an de Weltkricher, besonnesch awer zanter de Joren
1970 bis 1990, hunn ëmmer méi Staaten d'Doudesstrof ofgeschaaft oder net méi
ausgeféiert.

Haut ass d'Doudesstrof am Strofrecht international ëmstridden. Si wërft
villarteg ethesch, rechtlech a praktesch Froen op, virun allem déi vun hirer
Kompatibilitéit mat de Mënschenrechter. Vill ONGen triede fir eng weltwäit
Ofschafung, oder Net-Uwennung vun der Doudesstrof an. Als Schrëtt an déi
Richtung fuerdert d'Vollversammlung vun de Vereenten Natiounen e weltwäite
Moratorium fir Hiriichtungen.

Zu Lëtzebuerg gouf d'Doudesstrof fir d'lescht de 24. Februar 1949 ausgeféiert.
1979 ass se per Gesetz ofgeschaaft ginn, an 1999 gouf an der Verfassung
festgehalen, datt se net méi agefouert ka ginn.



https://lb.wikipedia.org/wiki/Carl_von_Linn%C3%A9

De Carl Linnaeus oder Carl Nilsson Linnaeus, an nodeem en am Joer 1762 geadelt
gouf, Carl von Linné, gebuer den 23. Mee 1707 zu Råshult a Südschweden, a
gestuerwen den 10. Januar 1778 zu Uppsala, war e schwedeschen Naturfuerscher.

Hien huet d'Taxonomie, eng binär Nomenklatur, agefouert an huet domat d'Grondlag
geschaaft vun der botanescher Fachsprooch. Hien huet de Linné-System vum
Planzeräich agefouert.

De Carl Linnaeus huet seng Medezinstudien op der Universitéit zu Lund
ugefaangen. Et huet dunn awer op d'Universitéit vun Uppsala gewiesselt, well do
d'Botanik, säi Liiblingsfach, méi grouss geschriwwe gouf. Während sengem Studium
huet hien eng Expeditioun a Lappland gemaach, wou hien d'Planzewelt do méi genee
studéiere konnt.

Wéinst dem villen Duercherneen, deen an der Andeelung vun der Planzewelt war,
huet hien ugefaangen en eegene System z'entwéckelen. Dës Systematik huet hien a
sengem Wierk, dem Systema naturae verëffentlecht.

1751 huet hien en zweet Buch erausginn, woudran hie säi System vun den Nimm
virgestallt huet. No dësem System ginn haut nach d'Aarte vun de Liewewiese
benannt: all Déieren a Planzen hunn en zweedeelegen Numm, wou deen éischten Deel
den Numm vun der Gattung an deen zweeten den Numm vun der Aart ass.



https://lb.wikipedia.org/wiki/Boeing_E-3

Boeing E-3 Sentry ass déi militäresch Bezeechnung fir eng Boeing 707-320, déi
als AWACS Loftopklärer bei den Loftwaffen vu verschiddene Staaten am Asaz ass.
Nieft der fir e Verkéiersfliger ontypescher Bannenariichtung ass um “Daach“ eng
grouss Radar-/IFF-Antenn, déi ee kann dréien, installéiert. Dëse Rotodom huet en
Duerchmiesser vun 914 cm an eng Déckt vun 183 cm. Den APY-1 Radar huet eng
Reechwäit vun 375 km.

E puer vun den 33 Maschinne vun der US-Loftwaff solle bis no 2025 am Déngscht
bleiwen.

Déi aktuell 17 Boeing E-3A Sentry Opklärungsfligere vun der NATO, fléien
alleguer ënner lëtzebuergeschem Pavillon

D'Standarversioun vun der Sentry dréit déi offiziell Bezeechnung E-3A. Déi
meescht Maschinne goufe vun der US-Loftwaff an den 80er Jore moderniséiert a
goufen dunn als E-3B bezeechent. Am Laf vun der weiderer Moderniséierung krute
vill vun de Fligeren nei CFM Triebwierker an domat d'Bezeechnung E-3C. An de
spéiden 80er entwéckelt Boeing zesumme mat British Aerospace eng moderniséiert
Versioun vun der Sentry fir d'Royal Airforce an Groussbritannien, d'E-3D. Dëse
Modell ass mat neie méi leeschtungsfäege General Electric CFM56-Triebwierker,
souwéi enger Virriichtung fir d'Loftbetankung versi ginn, mat där d'Sentry
souwuel vun amerikanesche wéi europäeschen Tankfligeren betankt kann ginn.
Zousätzlech gouf den Asazspektrum erweidert. Parallel zu der E-3D gouf fir
Frankräich d'E-3F entwéckelt, déi sech awer nëmmen wéinst e puer Detailer
ënnerscheeden.

Well de Grondmodell Boeing 707 an hir Variante säit Ufank den 90er net méi
produzéiert ginn, setzen d'US-Loftwaff an aner Interessente wéi Japan säitdeem
op d'Boeing 767 als Opklärungsplattform.



https://lb.wikipedia.org/wiki/B%C3%A9ier_(Gedr%C3%A9nks)

De Béier ass e meeschtens alkoholescht, kuelesaierhaltegt Gedrénks, dat aus de
Grondmëttele Waasser, Happ a Malz hiergestallt gëtt, déi duerch den Zousaatz vun
Hief ee Gärungsprozess duerchlafen a sech dobäi biochemesch veränneren.

Schonn am ale Mesopotamien, also virun ongeféier 6500 Joer, hunn d'Leit well e
béierähnlecht Gedrénks hiergestallt. Déi al Egypter hunn hallef gebaackent Brout
mat Waasser vergäre gelooss an d'Resultat dovu war ebenfalls eng Zort Béier. Bei
de Réimer huet de Béier „cervesia“ geheescht, no der Gëttin vun den
Feldfriichten „ceres“. D'Klouschterbrauereien am Mëttelalter hunn de geregelte
Braubetrib agefouert. Zu där Zäit huet de Béier och als ideaalt Gedrénks fir
Kanner gegollt well et gréisstendeels keimfräi war (wat ee vum Waasser net
behaapte konnt) an den Alkoholgehalt méi niddreg war wéi haut. Am spéide
Mëttelalter war d'Produktioun an de Genoss vum Béier a groussen Deeler vu
Mëtteleuropa verbreet.

1842 war e wichtegt Joer an der Geschicht vum Béier, well du fir d'éischt Kéier
Béier no der Pilsner Brauart gebraut gouf. Bis haut ass de Pils dee
meeschtegdronkene Béier weltwäit.

Hautdesdaags ass de Béier nom Wäin dat meeschtkonsuméiert alkoholescht Gedrénks
op der Welt.

Et ënnerscheet e graff tëscht 2 Grondzorte vu Béier, an zwar tëscht uewer- an
ënnergäregem Béier. Zum uewergäregen Béier gehéieren z. B. Alt, Kölsch oder
Weizen (och "Weißbier" gennant). Zum Grupp vum ënnergäregem Béier gehéieren de
Pils, Schwaarzbéier an déi meescht Festbéieren.

De Lambic, eng weider Zort vu Béier baséiert op enger spontaner Gärung, déi
duerch d'Hiefzorten Brettanomyces bruxellensis a Brettanomyces lambicus ageleet
gëtt. Dës zwou Hiefzorten sinn nëmmen an der Géigend vu Bréissel, haaptsächlech
am Pajottenland, am Dall vun der Senne, an der Loft ze fannen.



https://lb.wikipedia.org/wiki/Armenier

D'Armenier (Armenesch Հայեր - Hajer) sinn e Vollek, dat zanter iwwer 2700 Joer
am Gebitt tëscht dem Héichland vun Ostanatolien an dem Südkaukasus doheem ass.

An Armenien an an dem de facto onofhängege Biergkarabach sinn déi meescht
Awunner Armenier (zesumme ronn 3,4 Milliounen, Stand 2010). Mat 5-7 Milliounen
ass et awer d'Diaspora déi de gréissten Deel vun den haitegen Armenier ëmfaasst,
dëst och als Resultat vum tierkesche Genozid un den Armenier, wouduerch vill
Iwwerliewender sech an aner Länner gerett hunn. Déi gréisst armenesch
Populatioune baussent dem Kärland existéieren haut a Russland, USA, Frankräich,
Georgien, Iran, Libanon a Syrien.

Déi meescht Armenier gehéieren zur Armenesch Apostolescher Kierch, déi och déi
eelst national Kierch vun der Welt ass. D'Chrëschtentum huet sech an Armenien
kuerz nom Jesus sengem Doud verbreet, duerch d'Efforte vun zwee vu sengen
Apostelen, dem Hl. Thaddäus an dem Hl. Bartholomäus. Am fréie 4. Joerhonnert ass
d'Kinnekräich Armenien dat éischt Vollek gewiescht dat d'Chrëschtentum als
Staatsrelioun ugeholl huet.

Armenesch ass eng indoeuropäesch isoléiert Sprooch. Si huet zwou géigesäiteg
verständlech a geschriwwe Formen: Ostarmenesch, wat haut haaptsächlech an
Armenien, Biergkarabach, Iran an an de fréiere Sowjetrepublike geschwat gëtt, a
Westarmenesch, wat am historesche Westarmenien an, nom Genozid, an der Diaspora
geschwat gëtt. Dat eenzegaartegt Armenescht Alphabet gouf am Joer 405 n. Chr.
vum Hellegen a Linguist Mesrop Maschtoz geschaaft.



https://lb.wikipedia.org/wiki/W%C3%ABssenschaft

D'Wëssenschaft besteet aus Fuerschung a Léier. Wëssenschaftlech Fuerschung ass
d'methodesch Sich no neien Erkenntnesser. D'Resultater ginn a wëssenschaftlechen
Aarbechte systematesch duergestallt a verëffentlecht, soudatt se prinzipiell vu
jiddwerengem novollzunn an iwwerpréift kënne ginn. D'Léier ass déi organiséiert
a systematesch Iwwerliwwerung vun de Grondlage vum wëssenschaftleche Fuerschen
an d'Vermëttlung vun engem Iwwerbléck iwwer den aktuelle Fuerschungsstand.

Wëssenschaft gëtt traditionell op Universitéite geléiert a praktizéiert. Awer
och Akademien, privat finanzéiert Fuerschungsinstituter, Berodungsfirmen an
d'Wirtschaft finanzéieren d'Aarbecht vu ville Wëssenschaftler. A ville Länner
gëtt et staatlech Hëllefen.

Nieft de wëssenschaftleche Verëffentlechungen geschitt den Austausch mat anere
Fuerscher duerch Fachkonferenzen a bei Kongresser vun internationalen
Daachverbänn. Och Aluedungen zu Seminaren, Institutsbesich, Aarbechtsgruppen
oder Gaaschtprofessure spillen eng Roll. Vu grousser Bedeitung sinn och
Auslandsopenthalter an international Fuerschungsprojeten.

D'Resultater vun der Fuerschung sinn eng Grondlag vun der Technik an domat
indirekt vu Bedeitung fir dat modernt gesellschaftlecht Liewen.

Grondwäert vun der Wëssenschaft ass d'Striewen no der Wourecht. E wichtegt
Prinzip, fir dat ze realiséieren, ass déi kritesch Haltung géintiwwer eegenen a
frieme Resultater an Thesen. E weidert Prinzip ass déi méiglechst gréisst
Neutralitéit vum Fuerscher. D'Fuerschung soll méiglechst net duerch aner
Interesse wéi d'Wouregkeetssich geleet ginn. Entwéckelt d'Wëssenschaft Theorien,
déi net intersubjektiv nopréifbar sinn, gëtt si eng Pseudowëssenschaft. Léisst
si sech zum Spillball vu politeschen oder finanziellen Interesse maachen,
schwätzt ee vun Junk Science.

D'Wëssenschaftsfuerschung versicht am Géigesaz zu der Wëssenschaftstheorie
d'wëssenschaftlech Praxis mat empiresche Methoden z'ënnersichen an ze
beschreiwen. Dobäi kommen ënner anerem Methoden vun der Wëssenschaftssoziologie
an der Scientometrie zum Asaz. D'Resultater vun der Wëssenschaftsfuerschung hunn
am Kader vun der Evaluatioun och Afloss op wëssenschaftspolitesch
Entscheedungen.

Et existéiere verschidden Systematiken zu der Andeelung vun de Wëssenschaften,
z. B. Dewey Decimal Classification. Fréier Autoren hu geschwat vun engem Bam vun
der Wëssenschaft souwéi d'Ënnerdeelung an Eenzelwëssenschaften an
Universalwëssenschaft. Eng bekannt graff Andeelung ënnerscheet
d'Naturwëssenschaften, d'Humanwëssenschaften an d'Strukturwëssenschaften.

Donieft gëtt et beräichsiwwergräifend Disziplinnen, déi eng Mëschung vu
verschiddene Fachgebidder sinn, z. B.: d'Wirtschaftsinformatik, déi nieft engem
Kär eegen Inhalter, ënner anerem och Deeler aus Informatik, Mathematik,
Wirtschaftswëssenschaften a Kommunikatiounswëssenschaften huet.



https://lb.wikipedia.org/wiki/Serge_Tonnar

De Serge Tonnar, gebuer den 3. Februar 1970 an der Stad Lëtzebuerg, ass e
lëtzebuergesche Museker, Komponist, Schrëftsteller a Schauspiller.

De Serge Tonnar ass de Brudder vum Regisseur Yann Tonnar. Hien huet seng
Première am Stater Jongelycée gemaach an duerno zwee Joer Journalismus zu
Bréissel studéiert. Vun 1993 un huet hien als fräien a vun 1995 un als feste
Mataarbechter beim Radio 100,7 geschafft an donieft Artikelen iwwer Kulturtheme
fir d'Zeitunge Grénge Spoun, Tageblatt a Lëtzebuerger Land geschriwwen. 1997
huet hien ugefaangen sech als onofhängege Kënschtler z'etabléieren.

Schonn zanter 1985 komponéiert, schreift an interpretéiert de Serge Tonnar
Rockmusek; hien huet mat Gruppe wéi Battaklang, Blue Screw, Claudine Muno and
the Luna Boots an Taboola Rasa zesummegeschafft. 2001 huet de Serge Tonnar
d'Band Zap Zoo matgegrënnt a mat hir véier Albumen erausbruecht. Och mat der
Band Serge Tonnar & Legotrip mécht hien zanter 2003 Musek an huet erfollegräich
Radiosingle verëffentlecht. 2008 ass donieft nach säi Soloalbum Pärele bei d'Sei
erauskomm. Och op verschiddenen anere Projeten ass hie vertrueden; sou huet hie
fir d'Kompilatioun Planet Lëtzebuerg Reloaded (2010) d'Lidd Firwat gecovert an
um Concert D'Keess op an d'Klacken eraus! (2011) fir d'Fondation Thierry van
Werveke deelgeholl.

1996 huet en do donieft ugefaange fir den Theater ze komponéieren (z. B. Schold
& Schäin vum Claude Mangen, 2009), an zanter 2000 och fir verschidde Filmer,
dorënner dem Andy Bausch seng Wierker Le club des chômeurs (2002) an Deepfrozen
(2006).

Hien ass Matgrënner vum Artistekollektiv an der Produktiounsgesellschaft
MASKéNADA (1995). Do donieft ass hien engagéiert an Etats d'Urgence, a le forum
culture(s), an am Mierscher Kulturhaus.

Vun 2008 bis 2012 war hie President vun der Fédération luxembourgeoise des
théâtres professionnels.

Fir Verëffentlechunge mat senge Museksgruppen, kuckt w.e.g. d'Artikelen Zap Zoo
a Serge Tonnar & Legotrip.



https://lb.wikipedia.org/wiki/Seechomessen

Seechomessen (Formicidae) sinn eng Famill vun den Insekten bannent der Uerdnung
vun den Hymenoptera (Apocrita).

Den Numm setzt sech zesummen aus "seech-" (vu seechen, well d'Déier bei Gefor e
Gëft versprutzt) an "-omes", dat op dat alhéichdäitscht ‚emaz‘, ‚ëmatîc‘ = Nhd.
‚emsig‘ ("fläisseg") zréckgoe kéint.

Et gëtt, jee no Quell, tëscht 11.000 an 12.500 Aarte vu Seechomessen, dovun der
eng 200 an Europa. Déi eelst fossiléiert Fondstécker sinn aus der Kräidzäit a
ginn op en Alter vu ronn 100 Millioune Joren datéiert. Et gëtt ugeholl, datt et
déi Déiere scho virun 130 Millioune Joer gouf.

All bekannt Seechomessenaarte sinn a Staaten organiséiert. Si stellen déi
gréisst Grupp vun eusozialen Insekten duer.

En typesche Seechomessestaat besteet aus e puer honnert bis zu e puer Milliounen
Individuen. D'Déieren a sou Staaten sinn sou organiséiert (no "Kasten"), datt se
verschidde Kategorie vun Aarbechte maachen, déi Haaptkategorië sinn Aarbechter,
Weibchen (Kinnigin) a Männchen. D'Aarbechter hu bei de Seechomesse keng
Flilleken, just déi geschlechtsräif Weibercher a Männercher.

Seechomessen hunn no Aart vill verschidde Liewensweisen: et gëtt "Jeeër",
"Sammler" oder "Ziichter" (z. B. vu Blatlais), bis hin zu Aarten, déi Pilzen als
Kascht kultivéieren wéi z. B. d'Blatschneiderseechomessen (Gattungen Atta an
Acromyrmex). Verschidden Aarte bedreiwe Sklaverei oder Sozialparasitismus,
andeems s'entweder d'Aarbechter vun aneren Aarte „versklaven“ (z. B. Polyergus
rufescens), oder andeems hir Weibercher sech am Stack vun engem anere Staat
"infiltréieren" an do hir Nokommen vun deenen opzille loossen (z. B. Anergates
atratulus).

Seechomessestaaten hunn en nohaltegen Afloss op hir Ëmwelt, andeems se déi
iewescht Buedemschichten ëmkéipen planzlecht Material ofbauen, Som verbreeden
oder als Raiber d'Entwécklung vun aneren Arthropode reguléieren.



https://lb.wikipedia.org/wiki/Protein

E Protein (Eewäiss) ass e Polymer vun Aminosaieren (tëscht 100 an e puer
Dausend) déi mat enger Peptidbindung verbonne sinn, dowéinst kann een och
Polypeptide soen. (Bei manner wéi 100 Aminosaiere schwätzt een normalerweis vun
engem Peptid).

D'Primärstruktur vun engem Protein ass d'Reiefolleg vun den Aminosaieren, sou
wéi se vun den RNS virgeschriwwen ass.

Verschidde Proteinne brauche méi Polypeptidkette fir funktionell ze sinn, z. B.
Hämoglobin. D'Quaternärstruktur beschreift wéi déi verschidde Molekülle mussen
am Raum organiséiert si fir ze funktionéieren.

Bal all d'Proteine ginn duerch Ribosomen zesummengesat déi eng RNS liesen.
(kuckt Molekularbiologie an Translatioun). E puer (kleng) Proteine kënnen duerch
Enzymer zesummegesat ginn, an deem Fall kënnen och speziell Aminosaieren agebaut
ginn, déi net am genetesche Code virgesi sinn.

Proteinen erfëllen an alle Beräicher vum Kierper wichteg Aufgabe vu
verschiddenen Aarten. Si sinn de Grondbaustee vun allem Liewen. Si bilden nieft
de Kuelenhydrater an de Lipiden den Haaptbestanddeel vun der mënschlerer
Ernierung. De Kierper besteet aus 15 bis 20 % aus Proteinen, mä e brauch awer
dauernd d'Opnam vun hinnen, well e se net selwer hirstelle kann.

Déi Proteinen déi mam Iessen opgeholl ginn an eng aner Aminosaierkombinatioun
hunn, wéi déi Proteinen dei am mënschleche Kierper sinn, ginn am Daarm duerch
Enzymer an hir Bestanddeeler zerluegt. Da gi si dem nei zesummegesat datt si dem
Kierper sengen Ufuerderungen entspriechen.



https://lb.wikipedia.org/wiki/Podcast

Als Podcast bezeechent een eng Audiodatei, déi am Internet mat Hëllef vun engem
Weblog an engem RSS-Feed, verëffentlecht gëtt. Vereinfachent kéint ee vun enger
Zort "Download-Radio" schwätzen. Obwuel Videodateien heiansdo ënner dëse Begrëff
falen, bezeechent een déi och dacks als Vidcast oder Videocast.

D'Podcasten hunn hiren Urspronk an enger Iwwerleeung vum Dave Winer, deen RSS
entwéckelt huet. D'Wuert selwer ass eng Zesummesetzung aus dem englesche Wuert
to broadcast (wat "senden" heescht) an dem Numm vum MP3 Player vun Apple, den
Apple iPod.

De Phenome gouf populär duerch den Adam Curry a säi Podcast Daily Source Code,
deen en zanter dem September 2004 verëffentlecht. Den Adam Curry huet och deen
éischte Podcast Client (och nach: Podcatcher) entwéckelt.

All Internet Benotzer ka mat Hëllef vun engem Podcatcher e Podcast abonnéieren.
An dësem Programm brauch een nëmmen d'Adress vum RSS Feed anzeginn an de
Programm iwwerhëlt dann déi ganz Aarbecht a luet automatesch all nei Episod vun
deem Podcast erof. Soubal een MP3 Player, wéi den iPod, un de Computer
ugeschloss gëtt, ginn dës nei Episoden op deen eriwwergelueden. Zanter der
Versioun 4.9 huet een am Audioplayer iTunes vun Apple och d'Méiglechkeet, deen
als Podcatcher ze benotzen, an ausserdeem proposéiert Apple zanterhier och eng
Podcast Directory als Deel vun hirem iTunes Music Store, wou jiddweree säi
Podcast ka fräi androen, virausgesat en huet een Account am Music Store.
Podcatcher Alternativen zum iTunes sinn iPodder oder iPodder X. Meeschtens ginn
d'Audiodateien awer och op der Internetsäit vum Podcast Produzent
verëffentlecht, sou datt ee se och ka manuell eroflueden a lauschteren ouni ee
Podcatcher ze hunn.

Beschränkt sech d'Verëffentlechung vun der Audiodatei op de Link an engem Weblog
ouni een RSS Feed, da schwätzt ee vun engem Audioblog.

Am Géigesaz zu verschiddenen anere Länner wéi USA, England oder Däitschland ass
de Phenomen zu Lëtzebuerg nach net wäit verbreet.

Och zanter Mëtt 2005 huet d'Podcast Zeen dann och eng Hymn mam Titel On A
Podcast vu Cruisebox, déi een zum Beispill beim Projet Podsafe Music Network vum
Adam Curry ka lauschteren.



https://lb.wikipedia.org/wiki/Nicolas_Schmit

Den Nicolas Schmit, gebuer den 10. Dezember 1953 zu Déifferdeng, ass e
lëtzebuergeschen Diplomat a Politiker.

Den Nicolas Schmit huet Economie an Droit zu Paräis studéiert a säi Studium mat
engem DEA an Internationale Bezéiungen an engem Doktorat an der Economie
ofgeschloss.

Tëscht 1978 an 1979 war hie "Chargé de recherche" an internationale
Wirtschaftsbezéiungen op der Universitéit zu Aix.

Vun 1979 bis 1983 war hien Attaché am Staatsministère, ier en dunn als
Legatiounssekretär an den Ausseministère gewiesselt ass. 1984 gouf hien dem
Jacques Poos säi Kabinettschef.

1989 gouf hie Sekretär vun der LSAP-Chambersfraktioun a gouf 1990 Conseiller bei
der Stänneger Vertriedung vu Lëtzebuerg bei der Europäescher Unioun (EU) zu
Bréissel.

De 27. Oktober 1991 gouf den Nicolas Schmit Member vum Staatsrot an ass dat
bliwwe bis zu senger Demissioun den 30. Juli 2004 fir Member vun der Regierung
ze ginn.

Vun 1992 bis 1998 war hien Direkter am Ausseministère an zoustänneg fir
auswäerteg Handelsbezéiungen a Kooperatioun.

1998 gouf hien zum Stännege Vertrieder (Ambassadeur) vu Lëtzebuerg bei der EU
ernannt.

Tëscht 2004 an 2009 war den Nicolas Schmit Delegéierte Minister am
Ausseministère a Ministère fir Immigratioun an der Regierung Juncker-Asselborn
I. An der Regierung Juncker-Asselborn II, war hie vun 2009 bis 2013 Minister fir
Aarbecht an Immigratioun.

Hie gouf bei de Chamberwale vum 20. Oktober 2013 an d'Chamber gewielt, huet awer
op säin Deputéiertemandat verzicht, fir op en Neits de 4. Dezember 2013 an der
Regierung Bettel-Schneider Minister fir Aarbecht, Emploi a Solidarwirtschaft ze
ginn.



https://lb.wikipedia.org/wiki/Muttergotteslidd

Eng ganz Rei vu Muttergotteslidder si rondrëm d'Muttergottesoktav zu Lëtzebuerg
geschriwwen a komponéiert ginn, déi d'Suergen vun de Leit, d'Sichen no Trouscht
bei der Tréischterin am Leed oder de Luef vun Maria wéi och d'Léift zum
Lëtzebuerger Land ausdrécken.

Den Titel Tréischterin am Leed geet op d'Lauretanesch Litanei zréck, e Luef- a
Bittgesank aus dem 16. Joerhonnert.

Klagt in Leid das arme Herz, schwer bedrückt von Erdenschmerz: Flehn zu dir,
Maria wir. Mutter Jesu, des Geliebten, süsse Trösterin der Betrübten, bitte,
bitte, bitte Gott für uns, spende Heil, Maria, mild, deinem Volk am Gnadenbild,
bitte, bitte, bitte Gott für uns,

O Mamm, léif Mamm do uewen, ech hunn Dech eenzeg gär: Däi Numm ass mir gegruewen
an d'Häerz bis an der Kär.

Ech sinn, sou wäit ech denken, e Muttergotteskand; Wie soll sech hier net
schenken am Lëtzebuerger Land?

O Gléck, Dech, Mamm, ze ierwen! Ons Hand an Dénger Hand, am Liewen wéi am
Stierwen gi mir an d'Heemechtsland!



https://lb.wikipedia.org/wiki/Mount

Lunatiounen – resp. hir Moyenne, de Synodesche Mount – op der Grondlag vu
gläichen Äerdmoundphase maachen d'Grondbausteng vun den éischte Kalenneren, déi
Lunar- oder Moundkalenner waren, a spéider deelweis zu Lunisolarkalenner weider
entwéckelt goufen. Dës Kalennere sinn och haut nach a villen Deeler vun der Welt
am Gebrauch, a beispillsweis de jiddesche Kalenner, den islamesche Kalenner an
den traditionelle chinesesche Kalenner bezeechne weiderhin e Phasenduerchlaf vum
Äerdmound als Mount. An der Zäit vun engem Sonnejoer leie vill Moundméint, sou
datt ee bei der Aféierung vun engem Solar- oder Sonnekalenner d'Längt vun de
Méint entspriechend upasse huet missen. Sou eng Bannung vun der Joreslängt un
d'Dauer vun engem Äerdëmlaf ronderëm d'Sonn an déi domat verbonnene Trennung vun
de Méint vum Moundlaf goufen fir d'éischt am alen Egypten am Joer 238 v. Chr.
agefouert. De Julius Caesar huet dëse Kalenner am Joer 46 v. Chr. och fir
d'réimesch Republik iwwerholl.

Nieft dësem julianesche Kalenner an dem gregorianesche Kalenner, deen en
ofgeléist huet an haut fir déi meescht Mënschen alldeeglech ass, sinn och nach e
puer aner Sonnekalenneren am Gebrauch, bei deenen ee (Kalenner-)Mount als e
bestëmmten Deel vum Sonnejoer mat enger festgeluechten Zuel vun Deeg definéiert
gëtt, beispillsweis de griichesch-orthodoxe Kalenner, de koptesche Kalenner, den
zoroastresche Kalenner, den iranesche Kalenner, de Malayalam-Kalenner an och
verschidden südasiatesch Kalenner.

Folgend astronomesch Méint beschreiwen Mëttelwäerter, déi dofir op eng
Standardepoch (am Moment J2000.0) bezu sinn:

An der Astronomie gëtt am Allgemengen d'Zäitspan tëscht zwou Widderhuelunge en
Ereegnes, dat mat dem Ëmlaf vun engem belibege Mound ëm säi Planéit
zesummenhänkt, also all vollstännegen Ëmlaf, als Mount bezeechent.



https://lb.wikipedia.org/wiki/Melusina

Melusina ass den Numm vun enger weiblecher Seechefigur, déi hallef Mënsch,
hallef Fësch ass. Verbreet sinn d'Soe vun der Melusina (och: Mélusine, Melusine)
a Frankräich, an Däitschland an och zu Lëtzebuerg, wou s'allkéiers dem lokale
Kolorit ugepasst goufen.

D'Melusina gëtt no eeleren Usiichten mat der Artemis oder der Melissa a
Verbindung bruecht, vläicht och mat der syrescher Gëttin Derketo, déi de Grof
Guy de Lusignan 1102 op sengem Besëtz op Zypern kenne geléiert kéint hunn.

Aus Frankräich ass déi eelst Melusine-So bekannt. Tëscht 1392-94 huet de Jean
d'Arras Mélusine ou La Noble Histoire de Lusignan geschriwwen, wouran och de
Roman de Melusine virkënnt, déi op nach méi aler mëndlecher Iwwerliwwerung
berout.

De Rainmondin (Raymond), ass dem schéine Melusina bei enger Quell am Bësch
begéint; se hu sech bestuet a kruten 11 Jongen, déi sech all dichteg bei de
Kräizzich ervirgedoen hunn. De Raymond huet dem Melusina misse verspriechen,
hatt samschdes eleng ze loossen, wou et sech heemlech an eng Waasserschlaang
verwandelt huet. Och hei gëtt d'Versprieche gebrach, an d'Melusina verléiert säi
Séilenheel.

D'Melusina soll dem Grof Siegfried seng Fra gewiescht sinn. Wéi si sech bestuet
hunn, hat d'Melusina een ausdréckleche Wonsch: hie sollt hatt all Samschden mat
Rou loossen an och net probéieren erauszefannen, wat et méich.

Dat ass jorelaang gutt gaangen, mä enges Daags war dem Siegfried säi Virwëtz ze
grouss. Hien ass der Melusina heemlech nogeschlach, wéi si an d'Kasematten
erofgaangen an hanner enger Dier verschwonnen ass. Hie luusst duerch
d'Schlëssellach an erféiert: Do louch dach net seng Fra an enger Bidden, an
amplaz hire Been hat si e Fëschschwanz. Wéi si matkritt huet, datt hiert
Geheimnis entdeckt war, ass si aus der Fënster an d'Uelzecht gesprongen, an
zanterhier net méi erëmgesi ginn.

No dem Melusina ass d'Serie "Segredos de Melusina" (= Geheimnisser vum Melusina)
genannt, eng Chronik iwwer d'Lëtzebuerger Gesellschaft, Kultur a Sprooch, déi
zweemol am Mount an der portugiseschsproocheger Wochenzeitung Contacto
erauskënnt, an dem Lieser einfach Begrëffer op Lëtzebuergesch erkläert.

Dem Martin Luther war d'Geschicht vun enger Melusina vu Lucelberg (a Schlesien)
bekannt. De Goethe huet 1807 an de Wilhelm Meisters Wanderjahre d'Geschicht vun
Die wahre Melusine erzielt, déi de Franz Grillparzer zu engem Libretto and de
Felix Mendelssohn zu senger Ouverture Die schöne Melusine inspiréiert huet.



https://lb.wikipedia.org/wiki/Maria_Schell

D'Maria Schell (eigentlech Margarete Schell), gebuer de 15. Januar 1926 zu Wien,
a gestuerwen de 26. Abrëll 2005 zu Preitenegg, Kärnten, war eng
Schwäizer-éisträichesch Schauspillerin. Si war eng vun deene gréisste Stare vum
däitschen Nokrichsfilm.

Hir éischt Haaptroll hat si 1949 am Film Der Engel mit der Posaune. Duerno koume
Filmer mam Dieter Borsche a mam O. W. Fischer, mat deem si souzesoen d'Traumpaar
vum däitsche Film vun den 1950er Jore war. Die letzte Brücke ënner der Regie vum
Helmut Käutner huet hir 1954 d'Gëlle Palm op den Internationale Filmfestspiller
vu Cannes an och den internationalen Duerchbroch abruecht.

Am Tatort-Krimi Heilig Blut vum WDR war d'Maria Schell am Januar 1996 an der
Roll vun enger Äbtissin ze gesinn. Fir d'lescht virun enger Kamera war si 2002
am Dokumentarfilm Meine Schwester Maria, deen hire Brudder Maximilian iwwer si
gedréit huet. Allen zwee krute se dofir e Bambi.

D'Schell huet an hire leschte Joren un Demenz gelidden a ganz zréckgezunn a
Kärnten an den éisträicheschen Alpe gewunnt. Am Abrëll 2005 ass si un de Suitë
vun enger Longenentzündung gestuerwen.



https://lb.wikipedia.org/wiki/Liewensm%C3%ABttel

Liewensmëttel sinn d'Ernierungsmëttel, déi d'Mënsche fir d'Iwwerliewe brauchen.
Am Géigesaz zu de Genossmëttel, déi de Kierper net brauch, si si fir den
Organismus a fir all Kierperfonktiounen noutwënneg. Liewensmëttel fir Déieren
ginn allgemeng Fudder oder Fuddermëttel genannt

Ënner dem Nierwäert versteet een déi Energie déi dem Kierper iwwer d'Iessen oder
soss eng Form vun Ernierung zur Verfügung gestallt gëtt.

Nahrungsbestanddeeler, déi Energie liwweren, sinn: d'Kuelenhydrater (17 kj/g) an
d'Lipiden (34 kj/g). Déi ginn dohier och Brennstoffer genannt. D'Proteinnen (17
kj/g) liwweren zwar och Energie, ginn awer éischter zu de Baustoffer gezielt. Si
hunn Aminosaieren déi fir d'zellulär Proteinsynthes wichteg sinn.

D'Balaststoffer sinn onverdaulech a ginn erëm ganz ausgescheet. D'Mineralstoffer
an d'Vitaminne si liewensnoutwenneg. Den Organismus ka si net selwer hierstellen
a si mussen dofir mat der Nahrung opgeholl ginn.

Zu den Zousazstoffer kann een d'Aromastoffer, Bannmëttel,
Konservéierungsstoffer, d'Geschmachstoffer an Additiver zielen. Et si
Liewensmëttelzousazstoffer déi de Geschmach, d'Ausgesinn an de Verfallsdatum vun
de Liewensmëttel beaflossen.



https://lb.wikipedia.org/wiki/Legislativ

D'Legislative (v. lat. lex, legis - d'Gesetz; d'Gewalt déi Gesetzer mécht) ass
an enger Demokratie eng vun den dräi Gewalten nieft der Exekutiv an der
Judikativ. Si ass zoustänneg fir d'Berodung an d'Stëmme vu Gesetzer (Legislativ
Prozedur) am inhaltlechen a formelle Sënn, wéi och fir d'Kontroll vun der
Exekutiv an der Judikativ. An enger representativer Demokratie mat
Gewaltendeelung steet d'Legislativ de Parlamenten zou. A Staate mat Elementer
vun direkter Demokratie trëtt am Eenzelfall och d'Vollek als Legislateur op.

Zu Lëtzebuerg gëtt d'Legislativ vun der Chamber gebilt. An der Bundesrepublik
Däitschland bilden de Bundestag an de Bundesrat wéi och déi eenzel
Lännerparlamenter d'Legislativ. An der Schwäiz hu mer de Nationalrat an de
Ständerat, an an Éisträich de Nationalrat an de Bundesrat. Eis franséisch
Noperen kennen d'Assemblée nationale an de Sénat.

An der Europäescher Unioun sinn, an deene meeschte Fäll, d'Europäescht Parlament
an de Conseil vun de Ministere Colegislateur. An deenen anere Fäll ass dat de
Conseil eleng.



https://lb.wikipedia.org/wiki/Lambert_Schlechter

De Lambert Schlechter, gebuer de 4. Dezember 1941 an der Stad Lëtzebuerg, ass e
lëtzebuergesche Schrëftsteller.

No sengem Studium a Philosophie a Literatur zu Paräis an zu Nanzeg war de
Lambert Schlechter Enseignant am Lycée fir Philosophie a franséisch Literatur.

Hie war och President vum Lëtzebuerger Schrëftstellerverband, vum Conseil
national du livre a Vizepresident vun der lëtzebuergescher Sektioun vun Amnesty
International. Hie war de Lëtzebuerger Vertrieder am Service international des
droits de l'homme zu Genf.

De Lambert Schlechter kënnt aus enger Literaten- a Kënschtlerfamill. Säin
Urgrousspapp ass den Theaterschauspiller an Dichter Walter Colling, säi
Grousspapp de Schrëftsteller Demy Schlechter, säi Monni de Moler a
Schrëftsteller Pe'l Schlechter, säi Papp den Theaterschauspiller a
Radioanimateur Ger Schlechter, seng Sëschteren, d'Molerin a Sculptrice Lysiane
Schlechter, an d'Theater- a Filmschauspillerin Annette Schlechter. Hie war mat
der Theaterschauspillerin Christiane Wirtz (1950-1989) bestuet, mat däm hien
dräi Kanner huet (Anne, Catherine [Kiki] a Paul), duerno, (1997-2006), mat der
Choreographin Claire Lesbros.

Vun 2006 bis 2015 huet de Lambert Schlechter zu Eeschweller am Éislek gelieft,
wou hien en Haus gelount hat, an deem hien op dräi Stäck seng Bibliothéik
ageriicht hat. Bei engem Feier am Abrëll 2015 gouf e groussen Deel vum Haus an
och vun der Biliothéik zerstéiert.



https://lb.wikipedia.org/wiki/L%C3%ABscht_vun_de_klass%C3%A9ierte_Monumenter

D'Lëscht vun de klasséierte Monumenter baséiert op engem éischte Gesetz vum 12.
August 1927, op Franséisch Loi du 12 août 1927, concernant la conservation et la
protection des sites et monuments nationaux. an op Däitsch Gesetz vom 12. August
1927, über die Erhaltung und den Schutz der nationalen Landschaften und
Denkmäler, a publizéiert am Mémorial N° 48 den 31. August 1927.

Den Artikel 2. vun deem Gesetz seet datt eng Lëscht vun den Immeublë soll
opgestallt ginn, déi all 5 Joer soll frësch erauskommen.

Dat Gesetz gouf duerch d'Gesetz vum 18. Juli 1983 ersat, an deem am Artikel 8
déiselwecht Konditioune fir d'Lëscht iwwerholl goufen.

Déi lescht Mise à jour vun der Lëscht vun de Monuments classés gouf am Mémorial
B N° 35 vum 19. Mee 2009 publizéiert.

Nieft der Lëscht am Mémorial huet de Service des sites et monuments nationaux
eng méi aktuell op senger Websäit, déi e puermol am Joer aktualiséiert gëtt. Déi
neist Versioun ass déi vum 22. Dezember 2016.

Enger Äntwert vun der Kulturministesch Maddy Nagel op eng Parlamentaresch Fro no
waren am Juni 2015 400 eenzel Objeten als nationaalt Monument klasséiert, a 653
stoungen der zousätzlech um Zousaz-Inventaire.

Déi klasséiert Objeten hu keng Identifikatiounsnummer, a bei verschiddene sinn
als eenzeg Referenz vereelzte Kadasternummeren uginn, sou datt et net direkt
nozevollzéien ass, ëm wat et sech handelt. Et gëtt och keng Markéierungen (z. B.
e Logo oder e Schëld) un de betraffenen Objeten, fir hire Status in situ
erkenntlech ze maachen. Vereenzelt Objeten, déi op der Lëscht stinn, gëtt et net
méi (verschidde Beem, z. B.). Och gouf eréischt virun e puer Joer ugefaangen, e
systemateschen Argumentaire opzestellen, fir d'Klassement ze justifiéieren.



https://lb.wikipedia.org/wiki/Kom%C3%A9it

E Koméit, vum griichesche kométes „Hoerstär“, ofgeleet vu kómē „Haapthoer“, oder
Schwäifstär ass e klengen Himmelskierper, dee sech am schéinste weist, wann e
sech ronderëm eis Sonn beweegt.

Wann den nëmmen e puer Kilometer grousse Koméitekär no bei d'Sonn kënnt, weist
hien eng diffus, niwweleg, Koma genannt, déi e Mantel ronderëm forméiert. Déi
Ausdehnung ka bis zu 100.000 km grouss ginn. De Kär an d'Koma zesumme nennt een
och de Kapp vum Koméit. Dat opfällegst Kennzeechen, dat e vun der Äerd aus
gesäit ass awer de Schwäif, dee bei groussen a sonnenoen Objeten eng Längt vun e
puer 100 Millioune Kilometer erreeche kann. Meeschtens sinn et awer maximal
nëmmen e puer 10 Millioune Kilometer.

An der Antiquitéit an am Mëttelalter goufen d'Koméiten dacks als schlecht
Zeechen oder och Gëtterzeechen ugesinn. Den Aristoteles an de Ptolemäus hunn
d'Koméite fir Ausdonstunge vun der Äerdatmosphär gehalen. De Regiomontanus huet
als éischten erkannt, datt et sech ëm selbstänneg Himmelskierper handelt. Den
Ufank vu wëssenschaftlecher Siichtweis bei der Koméitefuerschung kann ee mat der
Erkenntnes vum Tycho Brahe usetzen. Hien huet definitiv erkläert, datt
d'Koméiten näischt mat der Äerdatmosphär ze dinn hunn. Hie stellt 1577 fest,
datt Koméite mindestens 230 Äerdradien ewech sinn. De Galileo Galilei huet sech
där Erkenntnes nach widdersat. Dem Edmond Halley war et 1682 méiglech, de Koméit
deen an deem Joer ze gesi war, als periodeschen Himmelskierper deen ëmmer erëm
zréckkënnt, nozeweisen. Dee Koméit deen 1607, 1531 an 1456 nozeweisen ass,
beweegt sech op enger langgestreckter Ellips a 76 Joer ëm d'Sonn. – Haut ginn an
der Moyenne 20-30 Koméite pro Joer entdeckt.

Koméite ginn nom Intervall an deem s'opdauchen an aperiodesch Koméiten an a
periodesch Koméiten ënnerscheet. Déi zweet Grupp gëtt no hiren Ëmlafzäiten a
laangperiodesch a kuerzperiodesch Koméiten agedeelt.

Nei entdeckt Koméite kréie vun der I.A.U. fir d'éischt en Numm, dee sech aus dem
Entdeckungsjoer an engem grousse Buschtaf zesummesetzt, dee mat A den 1. Januar
ufänkt a mat B de 16. Januar am Hallefmountrhythmus nom Zäitpunkt vun der
Entdeckung festgeluecht ass. Zousätzlech kënnt nach eng Ziffer dobäi, fir datt
ee méi entdeckt Koméiten an engem hallwe Mount ënnerscheede kann. Soubal
d'Bunnelementer vum Koméit genee bestëmmt si kritt den Numm no der folgender
Systematik e weidere Buschtaf virdrugesat:

De Koméit Hyakutake zum Beispill gëtt och ënner der Bezeechnung C/1996 B2
gefouert. Hyakutake war also den zweete Koméit, deen an der zweeter Hallschent
vum Januar 1996 entdeckt gouf. Seng Ëmlafzäit ass méi grouss wéi 200 Joer.

Normalerweis gëtt de Komet no sengem Entdecker benannt, sou gëtt zum Beispill
D/1993 F2 och ënner der Bezeechnung Shoemaker-Levy 9 gefouert – et handelt sech
heibäi ëm den 9. Koméit, deen den Eugene an d'Carolyn Shoemaker zesumme mam
David Levy entdeckt hunn.

Well bei nei entdeckte Koméiten nëmme kuerz Bunnbéi observéiert goufen, gi fir
d'éischt parabolesch Bunne berechent. Well eng Parabol awer nëmmen e
mathematesche Grenzfall ass an an der Natur net sou virkomme kann (all nach sou
kleng Stéierung mécht doraus eng Ellips oder eng Hyperbol), lafen d'Koméiten
deenen hir Bunnexzentrizitéit mat e = 1,0 (= Parabel) gefouert gëtt, an der
Realitéit entweder op Ellipsen (e < 1,0) oder op Hyperbolen (e > 1.0). Bei méi
laanger Observatioun an der Gewënnung vun zousätzlechen astrometresche
Positioune kann dann entscheet ginn, ob et sech ëm Ellipsen oder Hyperbolen
handelt.

Während bis 1900 5 bis 10 nei Koméite pro Joer entdeckt goufen, ass dës Zuel an
der Tëschenzäit bis op iwwer 20 geklomm. Schold doru sinn automatesch
Himmels-Duerchmusterungen an Observatioune vu Raumsonde. Et gët awer och eng
grouss Zuel un Amateurastronomen, déi sech op Koméitensich spezialiséiert hunn,
besonnesch a Japan an Australien.

Am erfollegräichste war den Neiséilänner William Bradfield mat 17 Entdeckungen
tëscht 1972 an 1995, déi all no him genannt goufen. Systematesch hat hien an der
Dämmerung den Himmel ofgesicht.

Fir visuell Observatiounen eegne sech liichtstaark Spektiven oder e spezielle
Koméitesicher. Wichteg ass eng schwaach Vergréisserung bei héijer Liichtstäerkt,
fir datt déi relativ kleng Flächenhellegkeet vum Koméit (ähnlech wéi bei
Niwwelobservatiounen) erhale bleift. D'Austrëttspupill soll dofir där vum
donkeladaptéierten A (ongeféier 7 mm) entspriechen.

Fotografesch benotzt een haut meeschtens Kameraen mat héichempfindleche
CCD-Sensore. Bei Detailfotografien z. B. vum Koméiteschwäif.

An der Tabell sti Koméiten, déi vu Raumsonde besicht goufen oder e Besuch
geplangt ass:

Op grousser Distanz vun der Sonn bestinn d'Koméiten nëmmen aus dem Kär, deen
haaptsächlech aus zu Glas verhäertetem Waasser, Dréchenäis, CO-Äis, Methan an
Ammoniak mat Verméschungen aus meteoritenähnleche klenge Stëbs- a
Mineraliendeelercher (zum Beispill Silikater, Néckeleisen) besteet, et
bezeechent een d'Koméiten dofir heefeg als dreckeg Schnéibäll oder dirty
snowballs. D'Observatioune vun der Deep Impact Missioun hunn gewisen, datt (op
d'mannst an den Ausseberäicher vum ënnersichte Kometenkär Tempel 1) déi fest
Bestanddeeler géintiwwer de flüchtegen Elementer iwwerweien, sou datt
d'Bezeechnung snowy dirtball (äisegen Drecksball) zoutreffend ausgesäit. Aus
Observatioune vun der Raumsond Giotto um Koméit Halley weess een, datt Koméite
vun enger schwaarzer Kuuscht ëmzunn sinn, déi nëmmen zirka 4 % vum Liicht
reflektéiiert (Albedo) – obschonn Koméiten als spektakulär Liichtevenementer
ugesi ginn, sinn hir Käre sou interessanterweis déi schwäerzest Objete vum
Sonnesystem, wiesentlech méi donkel wéi zum Beispill Asphalt, deen zirka 7 % vum
Liicht reflektéiert.

Well nëmme kleng Regioune vum Kär ausgasen, geet een no neie Virstellungen dovun
aus, datt d'Uewerfläch vun enger Aart Gestengsgedrecks geformt gëtt, deen aus
Gestengsfielsdeeler besteet, déi ze schwéier sinn, fir d'gravitativ Unzéiung vum
Kär z'iwwerwannen. De Giotto hat och winzeg kleng Partikelen entdeckt, déi räich
un Elementewaren, wéi: Kuelestoff (C), Waasserstoff (H), Sauerstoff (O) an
Stéckstoff (N) an doduerch och CHON-Partikele genannt ginn. Déi kéinten aus
enger dënner Dreckschicht stamen, déi d'Uewerfläch vum Kär iwwerzitt an domat
déi niddreg Albedo erkläre géif. Méi Informatioune soll déi aktuell
Rosettamissioun liwweren.

E besonneschen Undeel un der Erklärung vum Koméitenopbau huet de Fred Whipple.
Hien hat 1950 fir d'éischt Koméitekären als Konglomerat aus Äis a feste
Bestanddeeler beschriwwen.

Soubal e Koméit beim Erukommen un d'Sonn op enger Distanz vun ongeféier 5 AE
d'Jupiterbunn kräizt, formt d'Wiesselwierkung tëscht Sonnewand a Koméit eng
schuelefërmeg Koma, déi a Kärgéigend och stralenaarteg Strukture weist. Si
entsteet duerch Sublimatioun liicht fléiender Substanzen op der
sonnenzougedréiter Säit, déi an d'Äis ageschlosse Stëbsdeelercher maträissen. No
den Observatioune vun der Sond Giotto geschitt dës Sublimatioun nëmmen op
ongeféier 10 bis 15 % vun der Koméitenuewerfläch. Déi Substanzen entweechen
anscheinend nëmme bei bréchege Plaze vun der schwaarzer Kuuscht. Déi op dëse
Plaze verflunn Mammemolekülle bilden déi bannenzeg Koma. Duerch weidert
Ophëtzen, Ionisatioun an Dissoziatioun vergréissert sech d'Koma weider a bilt
dann déi siichtbar Koma aus Ionen a Radikalen. Ëm déi ass nach een atomare
Waasserstoffhalo deen am Ultraviolett straalt an deen och UV-Koma genannt gëtt a
beim Koméit Hale-Bopp 1997 en Duerchmiesser vun 150 Millioune Kilometer kritt
hat. Well d'atmosphäresch Ozonschicht fir d'UV-Stralung onduerchléisseg ass,
kann d'UV-Koma nëmme mat Satellitten ënnersicht ginn.

D'Bestanddeeler vun der Koma ginn duerch Stralungsdrock a Sonnewand
"ewechgeblosen", sou datt sech ongeféier bannenzeg vun der Marsbunn e Schwäif
formt, oder méi exakt, zwéi Schwäifer:

Den héijen Deel vu Substanzen déi liicht verfléien wéi zum Beispill Waasser a
Kuelestoffmonoxid bedeit, datt d'Komitekäre am baussenzege Beräich vum
Sonnesystem entstane musse sinn. Déi meeschte Planéitesimale am Beräich vun de
bannenzege Planéite goufen am Ufank vum Sonnesystem wuel vun de véier Gasrisen
opgesammelt. Duerch déi op den iwweregen Deelercher wierkend Bunnstéierunge
goufe vill vun hinne sou staark gestreet, datt si d'Sonnesystem verlooss hunn.
Et gëtt ugeholl, datt ronn 10 Prozent vun dëse gestreete Kierper d'Oort-Wollek
geformt hunn. Déi méi no kreesend Objete waren dësem Streeprozess manner
ënnerleeën an hunn d'Kuiperceinture gebilt.

D'Oort-Wollek an deelweis d'Kuiperceinture sinn de Reservoir vun de meeschte
Koméiten, där hir Zuel am Milliardeberäich leie kënnt. Schwaache Gezäiteneffete
vu noe Stäre oder d'Gravitatioun vu gréisseren transneptuneschen Objete kënnen
lues a lues Bunnännerunge bewierken an déi wäit, kaal Koméiteekäre an eng
laanggestreckte Bunn zu der Sonn hin oflenken, wat all Joer zu der Entdeckung vu
neie Koméite féiert. Verschidde verschwanne spéider fir ëmmer, aner bleiwen op
periodeschen Ëmlafbunne. Wa si vill Äis matféieren a no laanscht d'Sonn geroden,
kënnen eenzeler och mat bloussem A gesi ginn – wéi et z. B. beim Ikeya-Seki
(1965) oder beim Hale-Bopp (1997) de Fall war.

D'Koméiten verléieren mat jiddwer Ëmlaf ëm d'Sonn e klengen Deel vun hirer Mass,
virun allem flüchteg Deeler vun der baussenzeger Kärschicht. Wat méi no de
Perihel vun der Bunn zu der Sonn läit, wat méi hefteg dëse Prozess ass, well
d'Äis méi séier subliméiert an duerch d'Ausgasen vum Gestengs och gréisser
Deeler matgerass ginn. Dofir ass de Koméitekär no en etlechen honnert
Sonnenëmleef kaum nach z'erkennen. Déi Zäitspan ass däitlech méi kuerz wéi den
Alter vum Sonnesystem.

Duerch d'Verdämpen vum Äis verléiert d'Gestengs vum Kär säin Zesummenhalt an de
Koméit léist sech lues alues op. Dat kann duerch Deelung (wéi beim Koméit Biela
1833), duerch den Afloss vum Jupiter (Shoemaker-Levy 9 1994) oder duerch lues
Verdeelung vun den Deelercher op hirer ufänglecher Bun. Déi meeschte
Stäreschnäizer sinn d'Ursaach.

Déi laangperiodesch Koméite ginn bei hirer Duerchkräizung vum bannenzege
Sonnesystemberäich vun de grousse Planéite, virun allem duerch de Jupiter, sou
staark gestreet, datt si nëmme fir e puer Duerchgäng als fréier Membere vun der
Oort-Wollek identifizéiert kënne ginn. Et ass also e Mechanissem noutwendeg,
deen déi haut nach siichtbar Koméiten aus hire sonnewäite Bunnen a Sonnegéigend
bréngt. Fir déi kuerzperiodesch Koméite aus der Kuiperceinture hëlt een hei
Kollisiounen originärer Kuiperceintureobjete un, wouduerch Brochstécker an dem
Zentrum vum Sonnesystem kommen. De Streeprozess vu laangperiodesche Koméite ass
nach net bekannt, et gëtt allerdéngs dacks den Afloss vu laanschtzéiende Stäre
oder nach net entdeckte Planéite (Planéit X) oder vun engem nach net bekannte
Begleetstär vun der Sonn (Nemesis) als Ursaach genannt.

Den Ënnerscheed tëscht Asteroiden a Koméiten ass net ëmmer ganz eendeiteg. Et
gëtt ugeholl, datt etlech Objeten, déi als Asteroide klassifizéiert sinn a
staark elliptesch Bunnen hunn, zum Beispill d'Zentauren, „ausgebrannte“
Koméitekäre sinn, déi vun enger décker Schicht mat feste Substanze bedeckt sinn.
Anerersäits gëtt dat ufanks als Asteroid (2060) Chiron agestuften Objet zanter
der Entdeckung vun enger Koma als Koméit klassifizéiert a no der
Koméitenomenklatur 95P/Chiron genannt.

D'Deelercher vum Stëbschwäif verdeelen sech laanscht d'Koméitebunn ëm d'Sonn.
Wéi den Giovanni Schiaparelli gewisen huet, triede Meteorstréim op, wann d'Äerd
dës Bunn kräizt. Déi bekanntst Meteorstréim sinn d'Leoniden an d'Perseiden. Dës
Stréim sinn als Meteore liicht z'observéieren. Meeschtens vergloust
d'Koméitematerial beim Duerchfluch vun der Äerdatmosphär, a sou goufe bis elo
nach keng Meteoritte entdeckt, déi vu Koméite stamen. Fir e puer ganz rar
Meteorittentypen, wéi zum Beispill d'CI-Chondritte, gouf zwar eng Liäsioun zu de
Koméite virgeschloen, e Beweis konnt allerdéngs nach net bruecht ginn. Och
Mikrometeoritte stamen haaptsächlech aus der Asteroidenceinture, obwuel och hei
eng Koméitekomponent diskutéiert gëtt.

Déi direkt Ënnersich vu Koméitematerial ass fir d'Verständnes vun der Genesis
vun eisem Sonnesystem vu grousser Bedeitung, sou datt komplex Raumfaartmissioune
mat Raumsonde wéi Deep Impact oder Rosetta duerchgefouert ginn, déi
d'Koméitematerial op der Plaz ënnersichen. Duerch d'Stardust-Missioun ass et fir
d'éischt gelongen, Prouwen a Form vu klengste Deelercher aus der Koma vum Koméit
op d'Äerd ze bréngen a fir Ënnersich an ierdesche Labore zur Dispositioun ze
stellen.

Sonnesträifer sinn eng Koméitegrupp, déi der Sonn extrem no kommen oder sech
souguer duerch d'Sonnekorona bewegen. De gréissten Deel vun de Sungrazer
gehéiert zu der Kreutz-Grupp. Duerch d'Sonnesond SOHO konnten iwwer 1000
däraarteg Koméite fotograféiert ginn. No Schätzunge gëtt et iwwer 200.000
Objete. Duerch déi staark Gezäitekraafte vun der Sonn ginn d'Sungrazer dacks
auserneegerappt. Déi meescht Sonnesträifer sinn dohir kleng Brochstécker mat
engem Duerchmiesser vu 10 m a manner. Den opfällege Koméit Ikeya-Seki konnt zwar
bei Dagesliicht gesi ginn, säin Duerchmiesser gouf op e puer Kilometer geschat.

Well Koméitekäre typescherweis Duerchmiesser vun 1 bis 100 Kilometer grouss
sinn, wier den Impakt vun engem Koméit mat der Äerd no aller Wahrscheinlechkeet
eng global Katastroph, an e Massenausstierwen wier d'Folleg.

Vun den 10.713 (Stand Februar 2014) katalogiséierten äerdnoen Objete sinn 94
Koméite an 10.619 Asteroiden. Domat sinn eppes ënner engem Prozent vun allen
Äerdbunnkräizer, déi eng potentiell Kollisiounsgefor sinn, Koméiten. Well beim
Stand November 2014 am Ganzen 5253 Koméite bekannt waren, si knapps 2 Prozent
vun alle bekannte Koméite Äerdbunnkräizer. Dës Zuelen erlaben awer keng
Ofschätzung vun der Wahrscheinlechkeet mat engem Impakt mat der Äerd. D'Risiko
vu Koméiten-Impakten ass generell méi schwiereg anzeschätzen wéi dat vun
Asteroiden, well d'Asteroidebunnen méi stabil a besser bekannt sinn. Et gëtt
respektiv gouf et Entdeckungs-, Iwwerwaachungs- a Risikoofschätzungssystemer,
déi souwuel Asteroiden wéi och Koméiten erfaassen (wéi Catalina Sky Survey oder
LONEOS) a Systemer, déi nëmmen Asteroiden erfaassen, wéi ATLAS, LINEAR, NEAT
oder Sentry.

Bis elo ass kee Koméitenimpakt an der Äerdgeschicht geséchert bestätegt. Am Joer
1978 hat de slowakeschen Astronom Ľubor Kresák d'Thes opgestallt, datt den
Tunguska-Event vum Joer 1908 duerch e Fragment vum periodesche Koméit Encke
ausgeléist gi wier. Et gëtt ugeholl, datt kleng Koméiten, oder
Koméitebrochstécker, winzeg Spuren op der Äerd hannerloossen, well hiert Äis
beim Antrëtt an d'Atmosphär verdämpt an hir Gestengsdeeler nach an der Atmosphär
verstreet kéinte ginn. Am Joer 2013 hu Fuerscher virgeschloen, datt een an der
Libyscher Wüst opgefonnte ongewéinleche Steng aus Libyschem Wüsteglas duerch den
Aschlag vun engem Koméit entstane kënnt sinn.



https://lb.wikipedia.org/wiki/Jules_Hoffmann_(Biolog)

De Jules Alphonse Hoffmann, gebuer den 2. August 1941 zu Iechternach, ass ee
franséische Biolog mat lëtzebuergeschen Originnen, deem säi Spezialgebitt
d'Immunsystem bei den Insekten ass.

2011 gouf hie mam Bruce Beutler a (posthum) dem Ralph Steinman mam Nobelpräis
fir Medezin ausgezeechent. Zanter 2012 ass hie Member vun der Académie
française.

De Jules Hoffmann ass gebiertege Lëtzebuerger. Hien huet zu Lëtzebuerg seng
Primärschoul an de Lycée (LGL) gemaach, an duerno um Cours supérieur
(Lëtzebuerg) an zu Stroossbuerg Zoologie, allgemeng Biologie a Chimie studéiert.
Seng Dokterthes huet en iwwer d'Urspréng an d'Roll vun de Bluttzelle beim
Wanderheesprénger Locusta migratoria geschriwwen.

No engem Joer op der Universitéit zu Marburg goung hien 1978 op Stroossbuerg
hannescht, wou hien am Institut de biologie moléculaire et cellulaire vum CNRS
biochemesch Recherchen iwwer Hormone bei den Insekte gemaach huet. Vun 1993 bis
2005 war hien Direkter vum selwechten Institut, dee sech no an no op
d'Immunitéit bei den Insekte spezialiséiert huet.

D'Haaptfuerschungsaarbechte vum Hoffmann a senger Equipe louche bei den
zellulären a molekulären Aspekter vum Immunsystem vun der Fruuchtméck
(Drosophila melanogaster) an och der Anopheles-Moustique, déi d'Malaria
iwwerdréit.

1998 huet hien d'Sociétéit EntoMed gegrënnt fir nei Medikamenter z'entwéckelen,
déi vu Molekülle vun Insekten dérivéiert sinn. Dës Start-up huet bis 2005
bestanen.

De Jules Hoffmann ass an enger ganzer Rëtsch vu franséischen an internationale
Comitéen a Member vu verschiddenen Akademien, dorënner och d'Deutsche Akademie
der Wissenschaften an den Institut grand-ducal. Hie gouf 1992 an déi franséisch
Académie des sciences gewielt, war 2005/2006 do Vizepresident a President
2007/2008.

Zesumme mam Bruce Beutler (USA) an dem Ralph Steinman (Canada) huet de Jules
Hoffmann 2011 den Nobelpräis fir Medezin kritt. Den 1. Mäerz 2012 ass hien an
d'Académie française opgeholl ginn.

De Jules Hoffmann ass bestuet a Papp vun zwéi Kanner. Hien ass de Fils vum
Biolog Jos Hoffmann.



https://lb.wikipedia.org/wiki/Jesus_vun_Nazaret

De Jesus vun Nazaret oder Jesus Christus ass d'Bezeechnung vun engem Personnage
aus der Geschicht, deem iwwer seng zäitgeschichtlech Wierklechkeet eraus vum
Chrëschtentum eng transzendent Wierklechkeet zougestane gëtt (als Jong vu Gott).
Den éischten Aspekt baséiert op historesche Fakten a Recherchen, wougéint den
zweete sech op eng iwwernatierlech Revelatioun baséiert an dofir nëmmen am
Glawen erfaassbar ass.

De Jesus gouf tëscht 7 a 4 v. Chr. a Galiläa, wahrscheinlech an der Stad Nazaret
(also am Norde vum haitegen Israel) gebuer. (Datt seng Gebuert an den Evangelien
op Betlehem verluecht gouf, huet eng theologesch Bedeitung: Betlehem war d'Stad
vum David; de Jesus sollt als neien David, d. h. als Messias duergestallt ginn).
Hien ass 30 oder 33 n. Chr. zu Jerusalem, iergendwou baussent de Stadmauere
gestuerwen. Hie war Judd an als solchen Unhänger vun der jiddescher Relioun.
Während senge leschte Liewensjoren ass hien als Wanderpriedeger opgetratt an
huet eng Reliouns- a Glawenspraxis gepriedegt déi d'Gottes- an d'Nächsteléift an
de Mëttelpunkt stellt an net e rigoristescht Befollege vu Geboter a Verboter.
Programmatesch heifir ass d'Ausso déi him zougeschriwwe gëtt "De Sabbat ass fir
de Mënsch gemaach an net de Mënsch fir de Sabbat". Domat huet hie bei
verschiddenen Deeler vun der jiddescher Autoritéit ugëeckt. Net z'ënnerschätzen
am Zesummenhank mat senger Doudesstrof war och säin Opstand am Jerusalemer
Tempel. Den Tempel war d'Symbol vun der jiddescher Autonomie (si hunn do - trotz
réimescher Besatzung - maachen duerften, wat si wollten; dofir och eng eege
Währung, cf. Geldwiessler), a grad dat, wat do passéiert ass, huet de Jesus
kritiséiert. Grond genuch fir verschidde Judde vun där Zäit, déi réimesch
Autoritéiten dovun z'iwwerzeegen, hie géif Onrou an d'Vollek bréngen, sech als
Kinnek ausginn, fir datt e gekräizegt géif.



https://lb.wikipedia.org/wiki/Henri_vu_L%C3%ABtzebuerg

Den Henri Albert Gabriel Félix Marie Guillaume vu Lëtzebuerg gebuer de 16.
Abrëll 1955 um Schlass zu Betzder, ass zanter dem Joer 2000 de Groussherzog vu
Lëtzebuerg. Hien ass dee sechste Lëtzebuerger Staatschef aus der Dynastie vun
Nassau-Weilburg.

Säi vollstännegen Titel ass "Groussherzog vu Lëtzebuerg, Herzog vun Nassau, Grof
vu Sayn, Königstein, Katzenelnbogen an Diez, Buerggrof vun Hammerstein, Här vu
Mahlberg, Wiesbaden, Idstein, Merenberg, Limburg an Eppstein".

De Prënz Henri ass um Schlass Betzder als eelste Jong vun der deemools
ierfgroussherzoglecher Koppel, dem Jean an der Joséphine-Charlotte vu
Lëtzebuerg, gebuer. Hie geet zu Lëtzebuerg an a Frankräich an d'Schoul.

1973, wéi e groussjäreg gouf, krut hien den Titel Ierfgroussherzog. 1974 ass
hien op d'Militärakademie vu Sandhurst gaangen, wou en 1975 Offizéier gouf. An
der Lëtzebuerger Arméi dréit hien zanter dem 6. Oktober 2000 den Titel Generol.
Duerno huet hien op der Universitéit vu Genf Politik­wëssenschafte studéiert, an
dës Studien 1980 mat enger Licence ofgeschloss.

De 14. Februar 1981 huet hien d'Maria Teresa Mestre bestuet, déi en do
kennegeléiert hat. Zesummen hu se fënnef Kanner.

Den Henri ass Dokter Honoris Causa vun der Sacred Heart University vu Fairfield,
Connecticut (USA), vun der Miami University, Oxford, Ohio (USA), vun der
Universitéit vu Khon Kaen (Thailand) a vun der Universitéit vun Tréier.

De 4. Mäerz 1998 gëtt hien, entspriechend dem Artikel 42 vun der Lëtzebuerger
Konstitutioun, vu sengem Papp zum "Lieutenant-Représentant" ernannt.

De 7. Oktober 2000 ass säi Papp Jean fräiwëlleg als Groussherzog zréckgetrueden,
an den Henri gouf als Groussherzog vereedegt.

Op internationale Medienecho ass seng Intentioun gestouss, d'Gesetz iwwer
Euthanasie, wann et an der Chamber beim Zweete Vote gestëmmt géif, net
z'ënnerschreiwen. Domat hätt et, der Verfassung no net a Kraaft triede kënnen.
Effektiv stoung do am Artikel 34, de Groussherzog "promulgéiert a
sanctionnéiert" Gesetzer, an deelt seng Schlussfolgerung der Chamber bannet 3
Méint nom Vote mat. Hien hat dat den 2. Dezember 2008 de Fraktiounscheffe vun
den an der Chamber vertruedene Parteie matgedeelt. Als Grond sot en, hie kéint
dat net mat sengem Gewëssen iwwerenee bréngen. Mat sengem Averständnes huet
d'Chamber den 11. Dezember 2008 an éischter Lecture mat 56 Stëmme (vu 60) dofir
an enger Enthalung enger Ännerung vun der Verfassung zougestëmmt. Den Artikel 34
sollt sou geännert ginn, datt de Groussherzog d'Gesetzer just nach
"promulgéiere" sollt (wat een als en administrativ-techneschen Akt bezeechne
kéint), mä net méi "sanctionnéieren" (wat eng explizit Stellungnam bedeit).
Domat verzicht en deemno op d'Vetorecht, dat e bis dohin hat.

Am September 2010 huet de Groussherzog Henri d'Ierfrecht vum Haus
Lëtzebuerg-Nassau am Familljepakt vu 1783 ännere gelooss; vun do u soll ëmmer
dat éischtgebuerent Kand, egal op Jong oder Meedchen, den Troun ierwen.



https://lb.wikipedia.org/wiki/Geoffrey_Chaucer

Den Geoffrey Chaucer, gebuer ëm 1343, wahrscheinlech zu London, a gestuerwen,
wahrscheinlech de 25. Oktober 1400, zu London, war en englesche Schrëftsteller
an Dichter, deen als Auteur vun de Canterbury Tales berühmt ginn ass. An enger
Zäit, an där d'englesch Dichtung zu engem groussen Deel nach op Latäin,
Franséisch oder Anglonormannesch geschriwwe gouf, huet den Chaucer d'Sprooch vum
Vollek benotzt, an huet domat d'Mëttelenglescht zu enger Literatursprooch
erhuewen.

Den Chaucer koum aus enger räicher Londoner Wäinhändlerfamill. Déi éischt
schrëftlech Ernimmung vu sengem Numm fënnt een 1357 am Haushaltsbuch vun der
Gräfin vun Ulster, Elizabeth de Burgh, der Fra vum Prënz Lionel vun Antwerpen.
De Lionel, e Jong vum Kinnek Edward III., war ee vun de Führer vun der Arméi an
der Invasioun vu Frankräich 1359. Och den Chaucer huet als Zaldot deelgeholl, a
gouf 1360 bei Reims fir eng kuerz Zäit vun de Fransouse gefaange geholl, mä fir
16 £ nees fräikaaft. Kuerz drop an de Friddensverhandlungen zu Calais stoung
hien als Kuréier an den Déngschter vum Lionel. Bis 1366 ass keng geschichtlech
Spur vun him ze fannen. Aus deem Joer ass e Schutzbréif vum Kinnek Charles II.
vun Navarra iwwerliwwert, deen dem Chaucer an dräi weidere Begleeder fräit
Geleet duerch säi Kinnekräich bis zu der Grenz vu Kastilien zouséchert. An de
folgende Jore féiert den Chaucer ëmmer nees am Optrag vum englesche Kinnek
diplomatesch Missiounen aus.

1366 huet hie sech mat der Philippa Roet bestuet, enger Dam vum Haff vun der
Philippa vum Hainaut an Duechter vum Sir Gilles, genannt "Paon de Roet", dee mat
der Suite vun der Philippa an England komm war. Hir Schwëster Catherine Swynford
war zanter 1372 Mätress, spéider déi drëtt Fra vum John of Gaunt, Herzog vu
Lancaster a véierte Jong vum Kinnek. Sou koum et, datt den Chaucer sech an de
folgende Joren iwwer de Patronage vum Herzog freeë konnt. Aus dem Bestietnes mat
der Philippa goungen op d'mannst zwéi Bouwen, Thomas a Lewis, a vermutlech zwou
Duechteren, Elizabeth an Agens, ervir. Nëmmen iwwer den Thomas Chaucer ass méi
bekannt, well hie gouf spéider ee vun de räichsten an politesch aflossräichste
Männer vun England.

Zanter 1367 war den Geoffrey Chaucer Member vum kinneklechen Haushalt, mol als
valettus (Kummerdénger), mol als esquier (Knappe), op alle Fall als Member vun
enger Trupp vun ëm déi 40 Mann, déi sech allgemeng bei Haff nëtzlech maache
sollt. Wahrscheinlech huet hien och op den Inns of Court, der Londoner
Rechtsschoul, studéiert. Vun 1366 bis 1370 gouf hie véiermol a kinneklechem
Optrag an d'Ausland geschéckt, an ass dobäi duerch Frankräich, Flandern a
wahrscheinlech och Italien gereest. Et gëtt ugeholl datt den Chaucer 1368 zu
Mailand bei der Hochzäit vum Lionel mat der Violante, der Duechter vum Galeazzo
II. Visconti, dobäi war; bei dëser Geleeënheet hätt hien de Petrarca an de Jean
Froissart getraff, zwee vu senge literaresche Virbiller.

Säin éischte literaresche Verdéngscht war d'Iwwersetzung vum franséische "Roman
de la rose" op Mëttelenglesch. Als säin éischt eegent Gedicht gëllt The Book of
the Duchess, eng Luefried op d'Blanche, déi éischt Fra vum John of Gaunt, déi
1368 gestuerwe war. Vun 1372 bis 1373 war hien a kinneklechem Optrag zu Genua an
zu Florenz. Spéitstens op där Rees huet hien Italienesch geléiert, a
wahrscheinlech koum hien do och fir d'éischt Kéier a Kontakt mat der Dichtung
vum Boccaccio a vum Dante, no där hirem Virbild hie spéider d'Canterbury Tales
verfaasse sollt.

1374 gouf hien zum Zollinspekter vir Woll-, Fell- a Liederexport beruff. Woll
war zu där Zäit de wichtegsten Exportartikel vun England, a sou war den Chaucer
verantwortlech, fir grouss Zomme Suen opzedreiwen, mat deenen zu engem groussen
Deel de Kinnekshaff finanzéiert gouf. Nieft sengem Beruffsakommes gouf him
zanter deem Joer vu sengem Mentor John of Gaunt och eng jäerlech Apanage vun £10
unerkannt (wahrscheinlech als Belounung fir The Book of the Duchess), an de
Kinnek Edward III. huet him op Liewenszäit eng Galloun Wäin pro Dag zougeschwat.

1377 ass hien nees a Frankräich gereest, 1378 op Mailand, fir do mam Despot
Bernabò Visconti geheim militäresch Berodungen ze féieren. Aus dem Joer 1380 ass
e Geriichtsdokument iwwerliwwert, an deem den Chaucer vum Virworf fräigeschwat
gëtt, un enger Bäckersduechter raptus begaange ze hunn. Bis haut streiden
d'Fuerscher driwwer, op deen Delikt mat "Vergewaltegung" oder "Entféierung"
z'iwwersetzen ass.

No 1382 delegéiert hien d'Aarbecht am Zollhaus ëmmer méi u seng Stellvertrieder,
an 1385 plënnert hien op Kent. Schonn ee Joer méi spéit representéiert hien déi
Grofschaft am House of Commons, dem engleschen Ënnerhaus. Seng enk Relatioune
zum Kinnekshaff goufen him awer am Joer 1386 zum Verhängnes, wéi
d'parlamentaresch Oppositioun sech géint de Kinnek Richard II. an den John of
Gaunt duerchsetzt; all seng Ämter goufen him oferkannt. 1387 stierft dem Chaucer
seng Fra, an trotz sengem kamouden Akommes kritt hien ëmmer méi Scholden. 1390
gëtt hie vum Richard II. zum clerk of the works ernannt, zum Opsiichter iwwer
d'kinneklech Bauprojeten. An där Funktioun gouf hien am September vum selwechte
Joer vu Brigangen iwwerfall; verschidde Fuerscher vermudden, datt den Chaucer
deen Iwwerfall inszenéiert hätt, fir mat de "geklaute" Sue seng Scholden ze
bezuelen. No nëmmen engem Joer huet hien déi Plaz nees verluer. Hie gouf
Fierschter an de kinnekleche Bëscher vun North Petherton an der Grofschaft
Somerset, an huet och an de Joren duerno, seng Kontakter mam Kinnekshaff oprecht
erhalen. An där Zäit sinn och déi meescht vun de Canterbury Tales entstanen.

Wéi den Henry IV., Jong vum John of Gaunt an deem senger éischter Fra Blanche,
1399 op den engleschen Troun koum, goung dem Chaucer seng Pai déck an d'Luucht;
e Gedicht dat dem Chaucer zougeschriwwe gëtt, The Complaint of Chaucer to his
Purse, gëtt allerdéngs als Hiwäis gedeit, datt d'Suen ni ausbezuelt goufen. Hien
ass nees op London geplënnert, wou en awer schonn e Joer méi spéit gestuerwen
ass, wahrscheinlech de 25. Oktober 1400 - dat ass op d'mannst den Datum deen op
sengem Graf ze liesen ass; et gouf allerdéngs eréischt am 16. Joerhonnert
opgeriicht. Hie gouf an der Westminster Abbey bäigesat, an, ugefaange mam Edmund
Spenser goufen zanter 1599 traditionell déi bescht englesch Dichter am
sougenannte Poets' Corner ronderëm säi Graf begruewen.

Den Geoffrey Chaucer gëllt als Grënner vun der moderner englescher Literatur.
Zwar hat am fréie Mëttelalter dat Alenglescht eng räich Literatur Opweises, mä
déi Schrëfttraditioun ass mat der Invasioun vun den Normannen 1066 op en Enn
gaangen. Vun do u war Franséisch bzw. Anglonormannesch d'Sprooch vun de
gehuewenen a gebilte Stänn. Eréischt am 14. Joerhonnert krut d'englesch Sprooch
nees méi Prestige, an den Chaucer war ee vun den éischten, dee se nees als
Literatursprooch benotzt huet.

Säi Wierk ass staark vun anticken, franséischen an italienesche Virbiller
markéiert, mä et fënnt een och metresch, stilistesch an inhaltlech Neierungen,
déi d'Eegestännegkeet vun der fréier englescher Literatur grënnen. Säi Wierk
gëtt meeschtens an dräi Phasen agedeelt, déi seng literaresch Aflëss a seng
Emanzipatioun vu senge Virbiller erëmspigelen. Dem Chaucer säi fréit Wierk gëllt
als seng "franséisch", seng Wierker vun 1370 un, als "italienesch" Phas.
D'Canterbury Tales sinn zum gréissten Deel no 1390 a senger "englescher Phas"
entstanen.

Déi alenglesch Dichtung berout um germanesche Stabreim, deen en och am Chaucer
sengem Wierk geleeëntlech fënnt. Den Chaucer huet aus der literarescher
Traditioun vun de romanesche Sproochen den Endreim iwwerholl, mat verschiddene
franséischen an italienesche Gedichtformen experimentéiert a si de grammateschen
a rhythmeschen Eegenschafte vun der englescher Sprooch ugepasst. Hien ass fir
d'éischt vum franséische Balladevers ausgaangen, dee sech virun allem mam
Guillaume de Machaut entwéckelt huet. Am Franséischen huet de Balladevers aus
aacht Zeile bestanen, mam Reimschema ababbcbc. A jeeweils dräi Strophen openaner
goufen déiselwecht Reimen nees opgegraff. Den Chaucer huet sech a méi kuerze
Gedichter wéi "Truth" oder "Gentilesse" strikt un dës Virlag gehalen. Am
Italienesche kann een déi franséisch Balladestroph mam ottava rima vum Boccaccio
gläichsetzen. Am Franséischen haten d'Zeile meeschtens aacht, am Italieneschen
eelef Silben (endecasillabo). Den Chaucer huet meeschtens jambesch Pentameter
vun zéng Silbe benotzt, a sou dee Vers an d'englesch Dichtung agefouert, deen
och duerno am meeschte sollt benotzt ginn.

Andeems hien déi siwent Zeil vun der ottava rima ewechgelooss huet, huet den
Chaucer eng Gedichtsform geschaaft, déi spéider als rhyme royal bezeechent gouf,
an an der englescher Literatur vill Nofolger fonnt huet. Als Beispill déi éischt
Stroph vum "The Parliament of Fowls":

Déi zwou lescht Zeile stellen e sougenannten heroic couplet duer, also zwéi
jambesch Pentameter déi am Puerreim gekoppelt sinn. Si bilden d'metresch
Grondlag fir déi meescht vun de Canterbury Tales a fir e groussen Deel vun der
englescher epescher Dichtung nom Chaucer.

Als éischt literarescht Wierk vum Chaucer gëllt The Romaunt of the Rose, eng
Iwwersetzung vum Roman de la Rose, dem aflossräichsten a längste Gedicht - mat
iwwer 22.000 Versen - aus dem spéide franséische Mëttelalter. D'Wierk ass nëmmen
deelweis erhale bliwwen, an et ass net kloer, op den Chaucer d'Iwwersetzung
iwwerhaapt fäerdeggeschriwwen huet. A Wierksausgabe gëtt de Romaunt, deen 1523
fir d'éischt gedréckt gouf, an dräi Fragmenter ënnerdeelt, déi sech linguistesch
zimlech staark vuneneen ënnerscheeden. Eleng fir d'"Fragment A" (Zeil 1-1705)
gëllt den Chaucer sécher als Auteur, beim "Fragment C" ass et ëmstridden, beim
"Fragment B" widderluecht. The Romaunt of the Rose ass metresch an och
sproochlech nach zimlech holpereg, mä den Chaucer huet doraus vill Motiver
geholl, déi seng spéider Gedichter beaflosst hunn, besonnesch den Dram als Rumm
vun engem Gedicht.

ABC ass och eng Iwwersetzung aus dem Franséischen. D'Gedicht vum Guillaume de
Deguillevilles ass e Luef vun der Helleger Jongfra; d'Ufanksbuschtawe vun de
Strophen entspriechen dem Alphabet.

The Book of the Duchess ass dem Chaucer säin éischt eegent Gedicht. Et ass eng
Luefried op d'Blanche, déi éischt Fra vum John of Gaunt déi 1368 gestuerwe war.
D'Gedicht ass wuel bei enger vun de Gedenkfeieren, déi de Prënz all Joer zu
hirem Doudesdag ofhale gelooss huet, entstanen. Et ass en Dramgedicht no
franséischem Virbild a beschreift an der allegorescher Sprooch vun der Dichtung
vum Haff d'Trauer vum Witmann.

The House of Fame gëtt op d'Joer 1380 datéiert, an ass och en Dramgedicht, mä
inhaltlech hieft et sech vum Chaucer senger Dichtung däitlech of. Et meandert op
en éischte Bléck ouni Zil viru sech hin, mä behandelt a villen Exkursen eng
grouss Parti vun Themen, vum Sënn an Zweck vun der Konscht, Wourecht a Ligen an
der Geschichtsschreiwung bis zu wëssenschaftlechen Ausféierungen iwwer d'Wiese
vu Schall a Loft. Den Dichter Geffrey ass a sengem Dram am Tempel vun der Venus
aus Glas erëm, a liest op enger Messengstafel d'Geschicht vum Fall vun Troja.
Vun do dréit hien en Adler, deen nawell gäre schwätzt, bei d'Haus vun der Gëttin
Fama, an hien erlieft, wéi si de Ruhm komplett willkürlech verdeelt. Zu gudder
Lescht kënnt hien an d'"Haus vun de Rumeuren", dat ganz aus Äscht gebaut ass, a
wou e "Mann vu groussem Ausgesinn", deen net weider beschriwwe gëtt, vu komesche
Gestalten an den Eck gedréckt gëtt - do brécht d'Gedicht of. Verschidde Motiver
- wéi zum Beispill den Adler - fënnt een am Dante senger Divina Comedia erëm.
Ausserdeem ass d'Gedicht voll vu parodistesche Verweiser op antik Auteuren,
besonnesch op d'Aeneis vum Vergil, um Ovid seng Metamorphosen an op de Boëthius,
sou datt et vu Kritiker dacks als literaturtheoretesch Ofhandlung gelies gëtt.

Dem Boëthius säi Wierk De Consolatione philosophiae ("Vum Trouscht vun der
Philosophie") huet den Chaucer och ëm 1390 als Boece an d'Englescht iwwerdroen.
Et ass an enger Handschrëft aus dem fréie 16. Joerhonnert erhalen.

Anelida and Arcyte behandelt déi onglécklech Léift vun der armenescher Kinnigin
Anelida zum thebeschen Adlegen Arcyte. Den zentralen Deel vun deem Gedicht, dat
net fäerdeg gouf, ass de Lamento vun der Anelida. Deen dramatesche Monolog
stellt hir Befindlechkeet immens eloquent duer, an ass mat Introductioun,
Stroph, Géigestroph an Epode streng symmetrisch strukturéiert. Verschidden
Deeler vun Anelida and Arcyte - wéi zum Beispill d'So vun de Siwe géint Theben -
fënnt ee beim Statius Thebais, d'Klo vun der Léift ass virun allem e franséische
Genre, zudeem weist d'Erzielsituatioun däitlech den Afloss vum Boccaccio sengem
Wierk Teseide, mä déi eigentlech Geschicht ass vum Chaucer selwer.

The Parliament of Fowls (D'Parlament vun de Vigel) ass e weidert Dramgedicht.
Déi honnert Strophen am rhyme royal weisen éischt Beleger fir de Vältesdag als
Fest vun der Léift. Wéi och am The House of Fame ass den Erzieler en Dichter,
deen ëmsoss versicht, an ale Bicher eppes iwwer d'Léift ze léieren. Gebéckt
iwwer Somnium Scipionis - dem Dram vum Scipio aus dem Cicero senger De re
publica - schléift den Dichter an, a gëtt am Dram vum Scipio selwer an de Gaart
vun der Léift gefouert. Do hu sech d'Vigel ënner dem Virsëtz vun der Gëttin
Nature zur Balz afonnt. Eng Adlerdam ka sech tëscht dräi Freieren net
entscheeden a gëtt vun der Gëttin ënnerbrach, déi d'Verhandlungen zur
Partnerwahl mat den anere Vigel ophëlt. Dobäi plädéieren d'Dauwe fir éiweg trei
ze sinn, de Kuckuck steet fir d'Promiskuitéit. Dem Chaucer seng Allegorie gëtt
dacks als Geleeënheetsgedicht fir d'Hochzäit vum Kinnek Richard II. mat der Anne
vu Béimen gedeit.

Am Troilus and Criseyde gëtt d'Léift net allegoresch verkläert, mä an hirer
psychologescher Komplexitéit an zimlech moderner Weis beliicht. De Versepos, och
am rhyme royal gehalen, huet als Thema d'Léift vum trojanesche Prënz Troilus an
der Criseyde (Cressida). Mat der Hëllef vun hirem Monni Panderus kann den
Troilus d'Häerz vun der Criseyde gewannen, mä verléiert si schlussendlech un de
griichesche Kriger Diomedes. Um Enn vum Gedicht gëtt den Chaucer jonke verléifte
Koppelen de Rotschlo, sech net der Léift op Äerden zouzewennen, mä der
himmlescher Léift zu Gott; déi Ausso ass wéi dat ganzt Gedicht däitlech vun der
Philosophie vum Boëthius markéiert. Dat direkt Virbild war awer Il Filostrato
(ëm 1340) vum Boccaccio.

Am The Legend of Good Women huet den Chaucer verloossene Fraen an der Geschicht
an an der Mythologie geduecht, an och den "Hellege" vum Cupido; déi Thematik
fënnt een och beim Ovid (Epistulae heroidum). Am eenzele gëtt d'Geschicht vun
der Kleopatra, der Thisbe, der Dido, der Medea der Hypsipyle, der Lucretia, der
Philomele, der Phyllis an der Hypermestra erzielt. De Prolog ass wuel déi éischt
epesch Dichtung an der englescher Literatur, déi komplett an heroic couplets
verfaasst ass. Dee Vers huet den Chaucer och an de meeschte vu senge Canterbury
Tales benotzt.

D'Canterbury Tales sinn zum gréissten Deel no 1388 entstanen, am Chaucer senger
"englescher" Phas. Säi literarescht Virbild ass awer trotzdeem den Decamerone
vum Boccaccio. Aus där Sammlung vun 100 Novellen huet den Chaucer virun allem
den Organisatiounsprinzip vun der Rummhandlung iwwerholl; d'Geschichte selwer
sinn awer vum Chaucer selwer.

De berühmte Prolog stellt d'Rumm duer, fir dat wat geschitt: den Dichter ass op
enger Pilgerfaart bei d'Graf vum hellegen Thomas Becket zu Canterbury. An enger
Tavern virun den Diere vu London stéisst hien op 29 aner Leit mam selwechten Zil
a schléisst sech hinnen un. De Wiert an der Wiertschaft schléit vir, all Pilger
soll op der Hin- a Réckrees zwou Geschichten erzielen, och mam Hannergedanken
d'Gäscht bei Laun fir ze Drénken ze halen. Den Chaucer charakteriséiert am
Prolog all Pilger a kuerzen awer realistesche Portraiten. Sou entsteet e
verklengert Bild vun der englescher Gesellschaft vu senger Zäit, vum Ritter
iwwer d'Nonn bis zum Bauer ass all Schicht vertrueden. Eng Pilgerfaart war déi
eenzeg plausibel Geleeënheet, wou sou eng faarweg Gesellschaft tatsächlech
zouenaner fonnt hätt, a sou erweist sech d'Handlungsrumm als Instrument vun
enger realistescher Duerstellung.

Vun de geplangten 120 Erzielungen huet den Chaucer der nëmmen 22 fäerdeg
geschriwwen, zwou sinn net fäerdeg ginn. Zwéin Tales (The Parson's Prologue and
Tale an The Tale of Melibee) si Prosanovellen, déi aner meeschtens an der
Reimform vu jambesche Pentameteren nom Schema aabbcc. Den haitege Standarttext
gouf aus verschiddene Manuskripter zesummegedroen, sou datt een 10 Fragmenter
ënnerscheede kann, déi zesummenhänken. Verschiddener verweisen inhaltlech op
anerer, mä d'ursprénglech Reiefolleg vun den Erzielunge kann net méi ouni
Zweiwel rekonstruéiert ginn.

D'Villfalt vun de Canterbury Tales mécht hire Reiz aus. Den Chaucer huet
jiddwerengem vu senge Pilger eng charakteristesch Sprooch an eng passend
Geschicht ginn, sou datt eng Villzuel vu Genren nieftenee bestinn, awer duerch
d'Rummhandlung eng Eenheet duerstellen. Sou verknäppt den Chaucer fromm
Hellegelegenden, Dichtung vum Haff an och méi derb Geschichten elegant an ouni
Widdersproch. A jénkster Zäit koum et virun allem zu Interpretatiounen, déi
d'Canterbury Tales als Stännersatir deiten.

Den Chaucer huet wahrscheinlech fir säi Jong eng Zort Gebrauchsuweisung fir en
Astrolabium geschriwwen (Treatise on the Astrolabe). Déi Schrëft gëllt als
Beleg, datt hien och technesch a wëssenschaftlech verséiert war. En
astronomescht Wierk mam Titel Equatorie of the Planetis, wat 1952 entdeckt ginn
ass, verfollegt verschidden Theme vum Treatise an ass, sproochlech gesinn,
sengem Virgänger ähnlech. Et ass awer net bewisen, datt dat och vum Chaucer ass.

Schonn zu Liefzäite goufen dem Chaucer seng Wierker am In- an Ausland gelueft,
ë. a. vum John Gower, Thomas Usk an Eustache Deschamps. No sengem Doud am Joer
1400 huet eng Kanoniséierung vum Chaucer als "Morgenstern vun der englescher
Dichtung" ugefaangen, besonnesch duerch den Haffdichter John Lydgate. Dem
Chaucer säi Stil gouf dacks imitéiert, verschidden Dichtunge vu sengen Nomaacher
hu bis an d'20. Joerhonnert als Chaucer-Originaler gegollt. Seng Wierker goufen
an Handschrëfte kopéiert, a mat all Kopie si Feeler, Ännerungen oder dialektal
Variatiounen an den Originaltext komm, sou datt op eemol eng grouss Partie
verschidde Versioune vun de Canterbury Tales kurséiert sinn. D'Grondlag fir all
haiteg Ausgaben ass dat sougenannten Ellesmere-Manuskript, wat ëm 1410 entstanen
ass. D'Hengwrt-Manuskript wat an der walisescher Nationalbibliothéik zu
Aberystwyth ze fannen ass, ass wahrscheinlech nach méi al (ëm 1400) a gouf
méiglecherweis souguer vum selwechte Kopist gemaach, wéi d'Ellesmere-Manuskript.
Et weist awer Ofweichungen op, déi op eng Zensur schléisse loossen. Sou ass
d'Erzielung vun der Fra vu Bath do staark entschäerft.

D'Begeeschterung fir den Chaucer huet am ganze 15. Joerhonnert ugehalen, an
d'Canterbury Tales war eent vun den éischte Bicher, dat an England gedréckt
gouf. Déi éischt Drockausgab vum William Caxton ass am Joer 1478 erauskomm.
Zwéin Drame vum Shakespeare ginn indirekt op den Chaucer zréck: Two Noble
Kinsmen, dat sech bei The Knight's Tale ( aus de Canterbury Tales) inspiréiert,
an Troilus und Cressida.

Am 16. a 17. Joerhonnert ass dem Chaucer seng Berühmtheet ëmmer manner ginn,
virun allem well dat Mëttelenglescht wéinst Lautverschiebungen an anere
sproochlechen Entwécklungen ëmmer méi onverständlech ginn ass. Den John Dryden
huet den Chaucer als "Papp vun der englescher Dichtung" gelueft, a verschidden
Tales op Neienglesch iwwersat. D'Meenunge vun de Romantiker iwwer den Chaucer
goungen ausenaner. Vill hunn hie wéinst der Urtümlechkeet vu senger Dichtung
geschat, anerer, wéi de Lord Byron hu fonnt hie wier "obszön a
veruechtenswäert". Am 19. an 20. Joerhonnert goufe seng Wierker zum Géigestand
vun der moderner Literaturwëssenschaft. D'Chaucer Society (zanter 1978 New
Chaucer Society) gëtt zanter 1868 all Joer eng Anthologie mat Essaien eraus, déi
haut den Numm Studies in the Age of Chaucer dréit.

Dat berühmtest Gedicht vun der engleschsproocheger Modern, dem T. S. Eliot säin
The Waste Land (1922) fänkt mat enger Referenz un déi éischt Wierder am Prolog
vun de Canterbury Tales un:

D'Canterbury Tales goufen och e puermol fir den Theater adaptéiert, als Musical
opgefouert a verfilmt, ënner anerem vum Pier Paolo Pasolini (I Racconti di
Canterbury, 1972).

Déi fréi kanonesch Plaz vum Chaucer huet och d'Standardiséierung vun der
englescher Sprooch op der Grondlag vun der Londoner Kanzleisprooch beaflosst.
Den Oxford English Dictionary schreift déi éischt schrëftlech Ernimmung vu
villen englesche Wierder dem Chaucer sengem Wierk zou, dorënner beim Buschtaf A
eleng d'Wierder acceptable, alkali, altercation, amble, angrily, annex,
annoyance, approaching, arbitration, armless, army, arrogant, arsenic, arc,
artillery an aspect.

D'Literatur zum Chaucer sengem Wierk ass ganz grouss, net zulescht, well si
iwwer honnerte vu Joren zréckgeet. All Joer erschéngt an de Studies in the Age
of Chaucer eng kommentéiert Bibliographie zum aktuelle Stand vun der Fuerschung.
Eng systematesch Online-Bibliographie fënnt een hei op der Chaucer-Säit vun der
Harvard-Universitéit.



https://lb.wikipedia.org/wiki/Fliger

E Fliger ass e Loftgefier, dat méi schwéier wéi d'Loft ass an deen néidegen
aerodynameschen Opdriff duerch d'Stréimung vun der Loft iwwer seng statesch
Filleke kritt.

An den Ufänk vun der Loftfaart gouf et vill Pionéier. Am erfollegräichste war
nach den Otto Lilienthal (1848–1896), dee mat Segelfliger experimentéiert huet
an domat och méi wéi 1.000-mol gesegelt ass, bis zu 250 m wäit.

Et waren awer d'Bridder Wright, déi als éischt e motorgedriwwene Fliger gebaut
hunn, mat deem se de 17. Dezember 1903 en erfollegräichen, undauerende
gesteierte Fluch fäerdegbruecht hunn.

Am Éischte Weltkrich hunn d'Arméien de Fliger fir sech entdeckt, ugaangs fir
Opklärungsflich, mee herno kruten d'Fliger och Maschinnegewierer a Bomme mat.

An der Tëschekrichszäit ass déi kommerziell zivil Loftfaart opkomm. Déi éischt
Flich iwwer den Atlantik goufe méiglech.

Den Zweete Weltkrich huet nees Innovatioune virubruecht, d'Heinkel He 178 war
deen éischte Fliger mat enger Loftstralturbin, de 27. August 1939 gouf et deen
éischten Test.

1947 huet d'Bell X-1 als éischte Fliger offiziell d'Schallmauer duerchbrach.
Inoffiziell war dat schonn 1945 aus Versinn däitsche Kampfpilote mat enger Me
262 gelongen.

Den éischten Iwwerschall-Passagéierfliger gouf et mat der Concorde, déi tëscht
1976 an 2003 am Linnebetrib war.

Spéider sinn nieft klenge Fliger och ëmmer méi grousser opkomm, wéi den Airbus
A380 fir Passagéier an d'Antonow An-225 am Cargoberäich.

D'Militär fir säin Deel huet ëm 1982 d'Tarnkapentechnik mat der Lockheed F-117A
Nighthawk) entwéckelt, a bréngt neierdengs ëmmer méi onbemannt Dronen an
d'Luucht.

De Romp ass de mëttelsten Deel vum Fliger, do sëtzen an der Nues d'Piloten an
hannendrun d'Passagéier oder d'Cargaisoun. Vum Romp sti lénks a riets
d'Flilleken ewech, un deenen d'Queeschrudder si fir no lénks oder riets ze
rullen an d'Landeklappe fir bei der Landung d'Vitesse ze reduzéieren. Dacks ass
un de Flilleken och de Motor, entweder mat Propeller oder Turbinen. Hannen huet
de Fliger e Leetwierk mat den Héichterudder, déi de Fliger an der Vertikaler
erop oder erof goe loossen a mam Säiterudder. Gelant gëtt meeschtens op Rieder,
bei Waasserfliger och op Schwëmmeren.



https://lb.wikipedia.org/wiki/Elsass

Den Elsass, (offiziell Alsace op Franséisch, s'Elsass op Elsässesch, das Elsass
op Däitsch), ass eng fréier franséisch Regioun déi aus den zwéin Departementer
Haut-Rhin a Bas-Rhin bestoung.

Am Kader vun enger territorialer Reform gouf den Elsass mat Loutrengen, a
Champagne-Ardenne den 1. Januar 2016 zu enger neier, méi grousser Regioun
fusionnéiert, déi ewell den Numm Grand Est huet.

Den Hans Georg vun Zedlitz, ee vun den deemolege Stroossbuerger Stadmeeeschteren
a Mann vun der Maria Esther vu Müllenheim, huet am Joer 1681 versicht Hëllef aus
dem Hellege Réimesche Räich vun Däitscher Natioun géint d'Zaldote vum
franséische Kinnek Louis XIV. ze kréien, mä ëmsoss. Sou ass den 30. September
1681 déi bekannt Kapitulatiounsurkund vun Illkirch ënnerschriwwe ginn, an
d'Elsass ass vum Räich of u Frankräich gefall.

Am Elsass gëtt et scho laang eng gewëssen Traditioun vun Autonomismus. Et däerf
ee s'awer net iwwerschätzen, well déi allermeescht Elsässer sinn zefridde mat
hirer franséischer Nationalitéit.

Och tëscht 1871 an 1918, wéi d'Elsass mat engem Deel vu Loutrengen als
Reichsland zu Däitschland gehéiert huet, hunn d'Elsässer gréistendeels, grad wéi
hir gewielte Vertrieder am franséische Parlament, vehement géint d'Annexioun
protestéiert. Ganz vill hunn och mat hire Féiss géint Däitschland gestëmmt: si
si fortgezunn, fir sech an der "France de l'intérieur" néierzeloossen an deemno
weiderhi Fransousen ze bleiwen.

Ënner déi wéineg Autonomisten oder souguer Separatisten, mësche sech leider och
mol aner, extremistesch Aktivisten. Sou huet d'franséisch Regierung 1993 eng
Neonazi-Grupp opgeléist, déi "Heimattreuen-Vereinigung Elsass" geheescht a mat
däitsche Schwësterorganisatioune geschafft huet .

Den 31. Oktober 2009 ass déi regionalistesch Partei Unser Land - Le Parti
Alsacien gegrënnt ginn, déi d'Zil verfollegt, d'Elsass z'eenegen an onofhängeg
ze maachen.



https://lb.wikipedia.org/wiki/Edmond_de_la_Fontaine

De Lucien-Irvin-Edmond de la Fontaine, genannt Dicks, gebuer de 24. Juli 1823 op
N° 498 um Marché aux Grains dem haitege Knuedler an der Stad Lëtzebuerg, a
gestuerwen de 24. Juni 1891 zu Veianen, war Jurist an Auteur vu lëtzebuergesche
Kaméidistécker, Gedichter a Lidder, an och verschiddene Fuerschungsaarbechten.

Hie war de Jong vum Gaspard-Théodore-Ignace de la Fontaine an de Brudder vum
Alphonse de la Fontaine a vum Léon de la Fontaine.

De Lucien-Irvin-Edmond de la Fontaine war den drëtte Jong vum Gaspard Théodore
Ignace de la Fontaine an der Joséphine Francq. 1841 gëtt dem Dicks säi Papp vum
Kinnek Wëllem II. vun Holland zum Gouverneur vum Groussherzogtum Lëtzebuerg
ernannt.

Nodeem den Dicks 1844 seng Première am Kolléisch gepackt huet, geet hien op
d'Universitéit vu Léck an 1846 op déi vun Heidelberg studéieren. Am Juli 1847
verléisst en d'Uni. Nodeem hien 1850 den Eed als Affekot geleescht hat, gëtt
hien den 30. November 1852 zum zweeten Ergänzungsriichter um Friddensgeriicht an
der Stad ernannt an den 21. Abrëll 1853 zum éischten. Den 29. Mee 1857 gouf hien
zum Sekretär a Büroschef vun der Lëtzebuerger Delegatioun bei der
Eisebunnsgesellschaft Guillaume-Luxembourg ernannt an datselwecht Joer gouf en
och korrespondéierende Member vun der Section historique vum Institut
grand-ducal.

Zu Réimech hat hien am Dezember 1858, Op der Glashëtt do wou haut d'Caves
Saint-Remy sinn, ouni Succès, eng Wiewerei opgemaach. Déi gouf 1853 versteet a
gouf duerno als Holzlager vun de Bridder Weidenhaupt gebraucht.

Den 20. Dezember 1858 huet hie sech mat senger rechter Kusinn
Jeanne-Pauline-Élise Dutreux (1828-1907) bestuet. Si war d'Duechter vum Dokter
Damien Dutreux (1795-1835) a senger Fra Catherine-J.-Eugénie de la Fontaine
(1795-1862), wat sengem Papp seng Sëschter war.

Vun 1867 bis 1870 war den Dicks Buergermeeschter vu Stadbriedemes. Do huet hie
mat senger Fra Elise, am Schlass gewunnt.

De 5. Januar 1881 gëtt hien zum Friddensriichter vum Kanton Veianen ernannt.
Hien huet bis zu sengem Doud 1891 zu Veianen gewunnt. Zwee Joer méi spéit gi
seng stierflech Iwwerreschter op Stadbriedemes an d'Familljegraf iwwerfouert.

Den Dicks war 1,68 Meter grouss, hat rout Hoer, e roude Baart, blo Aen a blond
Aperen. Hie war kierperlech mockeleg an huet gehippt, dat nodeem hien als klenge
Bouf d'Riedele krut an doropshin um lénkse Been gelähmt war.

Obschonn hien aus enger aristokratescher Famill gestaamt huet, war hien ëmmer no
beim normale Vollek. Nieft senger Léift fir d'Musek, d'Poesie an der
lëtzebuergescher Kulturgeschicht, hat och de Phenomen vum Perpetuum Mobile him
et ugedoen. Sou hat hie sech seng eegen Nätzanlag, mat Waasser aus enger
Nopeschbaach, fir säi Gaart gebastelt.

Am Ganzen huet den Dicks tëscht 1839 an 1885 eng 60 Gedichter geschriwwen, nieft
dem Vulleparlament ass De Wëllefchen an de Fiisschen (original: De Wellefchen an
de Fîschen) wuel am bekanntsten.

  Méi Informatioun doriwwer am Artikel: Lëscht vun de Musekskompositioune vum
Dicks

Wéi den Dicks, dee wéinst enger Krankheet am Kandsalter kromm a gebéckt goung,
als Friddensriichter op Veianen koum, haten déi Veiner Spottvullen déi
sougenannt Kuantessen him séier en Numm verpasst, d'Gebrachent Rad, well e beim
Goen e Been am Krees no bausse geschwenkt huet.

Wéi en an den éischte Deeg eng Kéier duerch Veianen goung souzen e puer Kommäre
virun der Dier an eng sot: Oh, wat e Krommen ass dat. Den Dicks deen dat
matkritt hat huet geäntwert: Gelt, an dee kënnt Iech riichten.



https://lb.wikipedia.org/wiki/Dante_Alighieri

Den Dante Alighieri, gebuer am Mee 1265 zu Florenz, a gestuerwen de 14.
September 1321 zu Ravenna, war en italieneschen Dichter. Hien ass bekannt ginn
wéinst senger La divina commedia ("Déi gëttlech Comédie").

Dem Dante Alighieri seng Eltere waren den Alighieri II an d'Bella. Seng Mamm ass
awer fréi gestuerwen an dofir huet säi Papp eng zweet Fra bestuet, d'Lapa di
Chiarissimo Cialuffi. Seng Famill war adeleg. 1295 ass den Dante an d'Zonft vun
den Apdikter an Dokteren agetrueden, dat war d'Viraussetzung fir an d'Politik
kënnen ze goen. Den 1. November 1295 gouf en an de Gemengerot vu Florenz
opgeholl. Zu där Zäit gouf et do zwou politesch Fraktiounen, d'Ghibellinen an
d'Guelfen. D'Ghibellinen hunn d'Interesse vum Keeser vertrueden an d'Guelfen déi
vum Poopst. Wéi 1300 de peepstleche Gesandte Matteo d'Acquasparta op Florenz
geschéckt gouf, sinn an der Stad Onrouen ausgebrach. Fir deem entgéintzewierken,
hunn den Dante a seng politesch Kollegen e puer Membere vun de Guelfen, dorënner
och de Chef vun der Partei, de Corso Donati, an d'Verbannung geschéckt. De
Poopst huet doropshi Florenz mat engem Kierchebann beluecht, an de Charles de
Valois op Florenz geschéckt, fir d'Toskana an de Kierchestaat z'integréieren.

Den 1. November 1301 ass de Karl op Florenz komm, déi Verbannten, déi mat him
komm sinn, hu sech gerächt an dem Dante säin Haus ass zerstéiert ginn. De 27.
Januar ass den Dante zu enger Geldstrof veruerteelt ginn, mä well en déi net
bezuelt huet an aus Florenz geflücht war, ass en am Mäerz 1302 mat 14 vu sengen
Kollegen zum Doud veruerteelt ginn. 1315 ass den Dante begnodegt ginn, an nees
zu enger Geldstrof veruerteelt ginn. Den Dante huet déi Offer awer ofgeleent an
en ass nees zum Doud veruerteelt ginn.

Et ass net richteg bekannt wou den Dante sech während sengem Exil opgehalen
huet. 1307 huet en ugefaange seng Gëttlech Comédie ze schreiwen. Vun 1318 un
huet hien zu Ravenna gelieft. Bei enger Rees op Venedeg gouf e krank an huet
nees missen op Ravenna zréckzegoen. An der Nuecht vum 13. op de 14. September
ass e gestuerwen. E gouf zu Ravenna begruewen, wou en nach bis haut leit.
Florenz wollt seng Läich, mä Ravenna huet refuséiert.

Ass den Ensembel vun alleguer de lyresche Gedichter déi den Dante vun 1283 u
geschriwwen huet. Dësen Ensembel besteet aus 90 Gedichter, déi meescht dovu si
Libesgedichter.

Ass 1307 ugefaangen a kuerz virum Dante sengem Doud fäerdeg ginn. Am Buch gëtt
d'Rees vum Dante duerch d'Häll, d'Feegfeier an d'Paradäis beschriwwen. D'Häll
gëtt an 9 Zierkelen ënnerdeelt, d'Feegfeier gëtt als Bierg duergestallt wou
d'Mënsche mussen eroppilgeren fir an d'Paradäis ze kommen. D'Paradäis gëtt als
Gaart vun Eden duergestallt.



https://lb.wikipedia.org/wiki/Astronomie

Astronomie ass e Begrëff fir déi Branche vun den Naturwëssenschaften, déi sech
mat der Erfuerschung vum Universum ofginn, dat heescht, mat der Verdeelung a
Bewegung, de physikaleschen Eegenschaften an Zoustänn, dem Entstoen, der
Entwécklung an der Zesummesetzung vun der Matière am Weltraum a mat der
Entwécklung an de Strukture vum Kosmos am grousse Ganzen. D'Astronomie ass déi
eelst Naturwëssenschaft iwwerhaapt.

Den Numm Astronomie kënnt aus dem griicheschen άστρον (ástron - Stär) an νόμος
(nomos - Gesetz). D'Astronomie beschäftegt sech nieft de Planéiten a Fixstären
och mat Galaxien a villen aneren Himmelsobjeten. An der Astronomie fanne sech
awer och Erkenntnesser aus anere Fachgebidder, wéi zum Beispill der Physik, der
Chimie, der Geologie, der Geophysik, der Mineralogie, der Biologie, der
Mathematik, der Kartographie an nach aneren.

Duerch d'visuellt Betruechte vum Nuetshimmel an dem Laf vun de Planéiten an der
Sonn gëtt Astronomie schonn zanter Joerdausende bedriwwen. Zanter véierhonnert
Joer ginn Teleskope benotzt; zu de Pionéier gehéiert ënner anerem de Galileo
Galilei.

D'19. Joerhonnert huet grouss Fortschrëtter mat sech bruecht, besonnesch duerch
d'Fotografie an d'Spektroskopie. An der Mëtt vum 20. Joerhonnert koum
d'onbemannt a bemannt Raumfaart dobäi. Mëttlerweil gëtt mat de verschiddenste
physikalesche Methoden all elektromagnéitesch Stralung déi aus dem Weltraum
kënnt beobacht.



https://lb.wikipedia.org/wiki/Actioun_L%C3%ABtzebuergesch

Actioun Lëtzebuergesch (AL) ass eng Vereenegung, déi de 14. November 1971
gegrënnt gouf, mam Zil, "fir alles anzetrieden, wat lëtzebuergesch ass, apaart
fir eis Sprooch, geschwat a geschriwwen" (sou hir Satzung).

An hirer Ufanksperiod huet d'Actioun Lëtzebuergesch sech misse ferm géint
Virwërf wieren, si wier nationalistesch, reaktionär oder géif "Heimattümelei"
bedreiwen. No an no awer ass hir Aarbecht op eng ëmmer méi breet Zoustëmmung
gestouss. Den Opschwonk vum Lëtzebuergeschen a ville Beräicher an den 1970er an
1980er Joren ass direkt oder indirekt op d'Aktivitéite vun der AL
zréckzeféieren.

Op hire Lobbyismus hin ass en neit Lëtzebuergeschbuch fir d'Primärschoulen,
Lëtzebuergesch an der Schoul, ausgeschafft ginn, an d'Lëtzebuergesch gouf als
Schoulfach op de Septièmen a Huitièmen an de Lycée techniquen agefouert. An
Zesummenaarbecht mam Bistum goufe Masstexter (Hochzäit, Begriefnes,...) Gebieder
a Lidder iwwersat, sou datt d'Massen no an no ëmmer manner op Däitsch gehale
goufen.

Och d'Dobäisëtze vun de lëtzebuergeschen Nimm op den Uertschaftsschëlter ass zum
groussen Deel op d'Dirängele vun der AL zréckzeféieren.

Dee gréisste Succès awer hate si mat de Musteren (Stuelen) vun Texter fir
Gebuerts-, Hochzäits- an Doudesannoncen an der Zeitung. 1974 ware just 519 där
Annoncen op Lëtzebuergesch, 1980 scho sechsmol méi (3.894). Haut sinn iwwer dräi
Véierel vun de Familljenannoncen a Lëtzebuerger Sprooch.

Der AL gouf alt virgeworf, si géif en antiquéiert Lëtzebuergesch propagéieren,
wat kee méi géif gebrauchen, a géif mat hirem resolute Bestëmmen, wat gutt
Lëtzebuergesch ass, d'Leit veronsécheren. Och goufen Tendenze kritiséiert, datt
en ze staarkt Insistéieren um Lëtzebuergeschen zu engem Ofleene vun allem, wat
net Lëtzebuergesch ass, géif féieren. D'AL huet dann och eng Kéier misse
Memberen erausgeheien, déi mat auslännerfeindleche Remarken opgefall waren.
Zanterhier weist d'AL ëmmer nees op de wichtege Bäitrag zu der Integratioun,
deen d'Sproochcourse fir déi auslännesch Matbierger sinn an distanzéiert sech
vun allem Ofgrenze vis-à-vis vun Net-Lëtzebuerger.

A leschter Zäit ass eng vun hiren Haaptfuerderungen, datt Lëtzebuergesch sollt
an der Lëtzebuerger Konstitutioun ernimmt ginn.

Vun 1984 u verdeelt d'AL d'Sëlwer-Éiereplack Dicks-Rodange-Lentz fir besonnesch
Verdéngschter ëm d'Lëtzebuerger Sprooch.

Zanter 1971 gëtt d'AL d'Zäitschrëft Eis Sprooch (Nei Folleg) eraus, déi ganz op
Lëtzebuergesch geschriwwen ass, an zanter 1994 publizéiert se regelméisseg an
den Dageszeitungen eng Rubrik mam Titel Eng Klack fir eis Sprooch.



https://lb.wikipedia.org/wiki/Wollef

De Wollef (Canis lupus) ass e Raubdéier vun der Gattung Canis, aus der Famill
vun den Hënn (Canidae).

Wëllef ware fréier a ganz Europa verbreet, goufen awer a West- a Mëtteleuropa
sou gutt wéi ausgerott.

Wëllef gläiche grondsätzlech engem groussen Haushond, just datt hiren Torso méi
laang an d'Broscht méi héich ass. De Kapp ass relativ grouss, d'Stier breet, an
d'Oueren éischter kuerz. De Schwanz ass buuschteg an ongeféier en Drëttel sou
laang wéi de Kierper. D'Faarf vum Pelz variéiert; et gëtt wäiss, crèmefaarweg,
donkel, gielzeg, roudelzeg, gro a schwaarz Wëllef. An den temperéierte Klimazone
vun Europa ass déi dominant Faarf gro, méi am Norde gëtt d'Proportioun vun de
schwaarzen a wäisse méi grouss. De Bauch, d'Been an d'Maul si méi hell wéi de
Rescht vum Kierper. Och Gréisst a Gewiicht ass no de Géigende verschidden: an de
Bëschgéigende vu Lettland, Wäissrussland, Alaska a Kanada kënne se vu Kapp bis
Hënner bis zu 160 cm a vum Buedem bis un d'Schëller 80 cm grouss a bis zu 80 kg
schwéier ginn. Am Viischten Orient an op der arabescher Hallefinsel gi se just
bis zu 80 cm laang a ronn 20 kg schwéier. Déi mëtteleuropäesch Wëllef leien
tëscht deenen zwéin Extremer.

Déi normal Sozialuerdnung vun de Wëllef ass d'Ruddel. Dëst besteet an der Regel
aus enger Elterekoppel mat hirem Nowuess. Jonk Wëllef ginn eréischt mat zwee
Joer geschlechtsräif a siche sech dann hiert eegent Revéier. Bis dohi këmmere se
sech mat ëm hir jonk Gesëschter, déi dat Joer no hinne gebuer goufen.
Wëllefsruddelen hunn all e fest Revéier, dat se, wann et muss sinn, vehement
verdeedegen.

De Wëllef hiren Haaptkascht besteet aus Planzefrësser, déi s'am Ruddel joen. Jee
no Géigend kënnen dat Elchen, Rendéieren a soss Hirschaarten, an an de Bierger
Wëllschwäin, Wëllschof a Steebéck sinn. Dobäi komme méi kleng Mamendéieren wéi
Huesen, Kanéngchen, Wullmais a Lemmingen, an, nobäi bei de Mënschen, och alt
Schof, Kaalwer, Haushënn a -kazen. D'Wëllef friessen och Planze wéi Molbier,
Rout Molbier, Schwaarzbier, Wëlluebst, Spackelter a Grieser.

Bis 2015 stoung et fest, datt de leschte Wollef zu Lëtzebuerg de 24. Abrëll 1893
am Ouljer Bësch beim "Kiem" vum Édouard Wolff erschoss gouf. Nei Erkenntnesser
weisen, datt och nach méi spéit Wëllef zu Lëtzebuerg opgetruede sinn. Den 20.
Februar 1895 gouf e Wollef an der Géigend vu Schëndels, deen an eng Fal gerode
war, erschoss. Am Mee 1899 goufen am Gréngewald an der Ëmgéigend vun der Stad
Lëtzebuerg dräi jonk Wëllef fonnt, déi vergëftent Fleesch gefriess haten: zwee
waren dout, den drëtte konnt gerett ginn.

Am Éischte Weltkrich sinn nees Wëllef zu Lëtzebuerg gemellt ginn: am
November-Dezember 1914 bei Uespelt a bei Ënsber, am Januar-Februar 1917 an der
Dikrecher Géigend an dono e bëssen iwwerall am Land. Ob et sech wierklech ëm
Wëllef oder nëmmen ëm grouss Hënn gehandelt huet, léisst sech nodréiglech net vu
Fall zu Fall klären.

Den 28. Februar 1920 gouf am Bësch tëscht Bierg (Gemeng Betzder) a Buchholz
(Gemeng Fluessweller) e Wollef, deen an eng Fal gerode war, vum Fieschter vum
Schlass Bierg, erschoss. Zwee Fachleit aus der Forstverwaltung an de
Staatsveterinär Emile Moutrier hunn d'Déier ënnersicht an et als Wollef
identifizéiert.

Am Juli 2011 gouf an der Gemeng Gedinne, an der Provënz Namouer, fir d'éischt
zanter 110 Joer, nees e Wollef an der Belsch gesinn. Am Februar 2014 gouf op e
puer Plazen am Museldepartement, bei Lorquin respektiv bei Walscheid, een (oder
méi) Exemplaire(n) gesinn. Et ass deemno net auszeschléissen, datt en och zu
Lëtzebuerg nees opdauche kéint. Dëst huet och d'Ëmweltministesch Carole
Dieschbourg an enger Äntwert op eng parlamentaresch Fro, am Dezember 2014,
konfirméiert. Am Spéitsummer 2015 goufen am Saarland, am Landkrees St. Wendel, e
puer gerasse Schof fonnt, woufir e Wollef responsabel gehale gouf. Et huet sech
awer un Hand vun DNA-Analysen erausgestallt, datt et en Hond war.



https://lb.wikipedia.org/wiki/Weiden

Et gëtt eng 450 Aarten. Weide gëtt et an allen Deeler vun der nërdlecher
temperéierter Zon bis erop un d'Arktis; e puer wéineg Aarte sinn och an den
Tropen an an de südlechen temperéierten Zonen doheem. Déi meescht Weiden hu gär
fiicht Biedem.

Weide si Lafbeem, déi, je no Aart, als Beem, Traisch oder Zwergtraisch
virkommen: Et gëtt Aarten, déi bis zu 30 m héich kënne ginn, an anerer, déi net
iwwer 3 Zentimeter erauskommen. D'Aarten, déi Beem ginn, wuesse relativ séier a
ginn net besonnesch al. Se hu kräfteg a staark verzweigt Wuerzelen, a ginn dofir
alt laanscht d'Uwänner vu Waasserleef oder a géi Hänk geplanzt, fir déi ze
befestegen. Se schloe vill a gär um Stack aus, sou datt hir Schëtz gär geholl
ginn, fir Kierf a soss Geschir ze flechten.

Weide sinn diözesch, dat heescht datt en Exemplaire entweder männlech oder
weiblech ass. Déi eenzeg Ausnam ass d'Trauerweid, bei där geleeëntlech weiblech
Bléien an de männleche Miissercher virkommen. Déi flomeg Miissercher, an deenen
d'Bléie versammelt sinn, si bei verschiddenen Aarte besonnesch opfälleg a komme
scho virun oder mat den neie Blieder eraus. Et gëtt zwou Zorte Miissercher:
déck, eefërmeger, an deenen déi männlech Stëbsbeidele sinn a
walzefërmeg-gréngelzeger, an deenen déi weiblech Naarbe sinn.

Déi meeschte Weide planze sech generativ duerch Som fort. Vill Aarte kënne sech
awer och ganz gutt vegetativ vermieren, andeems z. B. Äscht, déi bei
Héichwaasser ofgebrach goufen, un d'Ufer ugeschwämmt ginn an do Wuerzele
schloen.

D'Weiden hu scho fréi am Fréijoer hir Bléien, just e puer Aarte wéi d' Salix
pentandra bléien eréischt Mee-Juni. Se ginn duerch Insekte bestëbst. De Som vun
de Weiden ass ganz kleng, just 1 bis 1,5 Millimeter laang an 0,2 Millimeter
breet, an ass horeg. E gëtt vum Wand verbreet. Well se op dicht bewuessene
Fläche keng Chance hunn, unzekommen, si Weide virun allem Pionéierplanzen op
Plazen, wou soss nach net vill wiisst.



https://lb.wikipedia.org/wiki/Usbekistan

Déi fréier chinesesch Seidestrooss zitt sech bal duerch déi ganz Längt vum Land.
De Staat Usbekistan ass 1925 entstanen, als Usbekesch Sozialistesche
Sowjetrepublik, a gouf 1991 vun der Sowjetunioun onofhängeg.

Offiziell Sprooch vum Land ass Usbekesch, an der autonomer Republik
Karakalpakstan ass och Karakalpakesch offiziell als Sprooch unerkannt. Russesch
huet ëmmer nach eng grouss Bedeitung a gëtt vun deene meeschte verstanen. An de
Stied Samarkand a Buchara ass och nach Tadjikesch verbreet.

Mëtt der 1990er Joren huet d'Parlament decidéiert, fir vum kyrilleschen op dat
laténgescht Alphabet ëmzeklammen. De facto sinn elo déi zwee Alphabeter a
Gebrauch.

Aus den éischten direkte Presidentschaftswalen den 29. Dezember 1991 ass den
Islam Karimow mat 86 Prozent vun de Stëmmen als Gewënner ervirgaangen an hie
gouf deen éischte President vun der onofhängeger Republik Usbekistan. Zanterhier
huet e seng Amtszäit véiermol verlängere gelooss iwwer Referendumen a Walen.

Den Islam Karimow ënnerbënnt mat Erfolleg all reliéise Fanatismus am Land.
Dowéinst kann déi och duerch verschidden an Däitschland aktiv Memberen
opgefallen Islamesch Bewegung Usbekistan (IBU) just nëmmen am
afghanesch-pakistanesche Grenzgebitt agéieren.

Nodeem datt d'USA d'Ënnerdréckung vu reliéisen Onrouen 2005 zu Andijan am
Ferganadall kritiséiert hunn, huet de Karimow hir Militärbasis am Land
zougemaach. De President ënnerstëtzt awer den ISAF-Asaz am Nopeschland
Afghanistan weider, dëst duerch eng Erlabnes un déi däitsch Bundeswehr fir e
Lofttransportstützpunkt zu Termes z'ënnerhalen.

Déi lëtzebuergesch Regierung finanzéiert zanter 2002 iwwer d'Agence fir den
Transfer vu Finanztechnologien verschidde Berodungs- a Formatiounsprojeten am
Bankesecteur. Am Joer 2010 war dofir e Budget vu 95.000 Euro virgesinn .



https://lb.wikipedia.org/wiki/UNICEF

De United Nations Children's Fund (UNICEF) ass d'Kannerhëllefswierk vun de
Vereenten Natiounen. D'UNICEF ass den 11. Dezember 1946 gegrënnt ginn an huet
hire Sëtz zu New York. Haaptaufgabe sinn et Entwécklungshëllef an humanitär
Hëllefsaarbecht fir Kanner an hir Familljen an den Entwécklungslänner ze
leeschten.

Nom Zweete Weltkrich war d'Leed vun de Kanner an Europa grouss. Fir dem Honger
an de Krankheeten sou séier wéi méiglech bäizekommen, hunn d'Vereenten Natiounen
sech am Dezember 1946 presséiert en internationalen Hëllefsprogramm, den United
Nations International Children's Emergency Fund, op d'Been ze stellen.

Zanter 1950 gëllt d'Mandat vun der UNICEF fir Entwécklungslänner uechter d'ganz
Welt. 1953 gëtt de United Nations International Children's Emergency Fund an
United Nations Children's Fund ëmbenannt. Den Akronym UNICEF gouf awer wéinst
senger allgemenger Bekanntheet bäibehalen. Gläichzäiteg ass och decidéiert ginn
datt d'Kannerhëllefswierk zu enger permanenter Niewenorganisatioun vun de
Vereenten Natioune gëtt.

1959 gëtt Deklaratioun vun de Kannerrechter (Déclaration des Droits de l'Enfant)
vun der UNO-Generalversammlung unerkannt. Dat als Referenzpunkt zentralt
Dokument fir d'Aarbecht vun der UNICEF féiert 1989 zu der
Kannerrechtskonventioun (Convention des droits de l'enfant). D'Konventioun ass
zanter dem 1. Januar 1990 a Kraaft a gouf vun allen UNO-Membere bis op Somalia
an de Vereenegte Staate vun Amerika ënnerschriwwen. D'USA wollten se net
ratifizéiere well eent vu den zentrale Kannerrechter d'Doudesstrof fir
Mannerjäreger verbidde géif, d'Regierung vu Somalia ass (nach) net vun de
Vereenten Natiounen unerkannt.

D'UNICEF ass an 158 Länner weltwäit aktiv. D'Haaptorganisatioun administréiert a
koordinéiert déi eenzel Projeten. Direktesch vum UNICEF-Verwaltungsrot ass
zanter 2005 -op fënnef Joer- d'Ann Veneman.

D'UNICEF huet an 37 Industrielänner autonom national Komiteeën a Form vun
autoriséierten Netstaatlechen Organisatioune fir sech schaffen. D'National
Komiteeën si per Kontrakt un d'Haaptorganisatioun gebonnen. Hir Haaptaufgabe
sinn et de jeeweilege Public fir d'Thematik ze sensibiliséieren an
z'informéieren an z. B. och zu finanzieller Ënnerstëtzung (duerch Don'en, Kaf vu
Chrëschtkaarten, asw.) ze motivéieren. D'National Komiteeën hunn, nieft den
Haaptprioritéite vun der internationaler Organisatioun, deelweis eng
spezialiséiert Agenda wat d'Hëllef bei akuten humanitäre Katastrophen ubelaangt.

De Comité luxembourgeois pour l'UNICEF representéiert zanter 1979 d'UNICEF zu
Lëtzebuerg a gouf 1986 als Netregierungsorganisatioun (Organisation non
gouvernementale agréée) unerkannt.

UNICEF Lëtzebuerg ass eng Association sans but lucratif (a.s.b.l.) a setzt sech
aus der Generalversammlung (Assemblée générale) an dem Verwaltungsrot (Conseil
d'Administration) zesummen. D'Equipe vun UNICEF Lëtzebuerg besteet aus
permanenten a fräiwëllege Mataarbechter.



https://lb.wikipedia.org/wiki/Toronto

Toronto (engl. [təˈɹɒn(t)oʊ̯], och alt [təˈɹɒnə] oder [ˈtɹɒnoʊ̯] ausgeschwat)
ass d'Haaptstad vun der Provënz Ontario a mat ronn 2,6 Milliounen Awunner déi
gréisste Stad a Kanada. Si läit am sougenannte Golden Horseshoe (Gëllent
Houfeisen), eng Regioun mat iwwer 8,1 Milliounen Awunner, déi sech an engem
Hallefkrees ronderëm de westleche Wupp vum Ontarioséi bis bei d'Niagarafäll
zitt.

Toronto huet eng Fläch vu 630,18 km². Enn vun den 1990er Jore goufen eng Rëtsch
Nopeschgemenge mat Toronto fusionnéiert. D'Greater Toronto Area, d.h., och nach
d'Nopeschregioune mat, hat 2010 iwwer 6,2 Milliounen Awunner. D'Stad ass den
economeschen Zentrum vum Land an och weltwäit eng vun de gréisste Finanzplazen.

Toronto läit um nordwestlechen Uwänner vum Ontarioséi, deem klengste vun de
fënnef Grousse Séien. Am Weste vun der Stad leeft den Humber River, ëstlech vun
der Downtown, op der anerer Säit vum Hafen, den Don River. Ausserdeem lafen eng
Rëtsch Baachen a Flëss vun Norden hier duerch d'Stad an den Ontarioséi, déi zum
Deel déif Schluchten an de Buedem gegruewen hunn.

Zënter dem 1. Januar 1998 ass Toronto administrativ a sechs Gemengen ënnerdeelt:
Old Toronto (sengersäits an Downtown Core (Central), North End, East End, a West
End agedeelt), North York, Scarborough, Etobicoke, York an East York. Dës
Gemenge sinn an am ganzen 140 Quartiern (engl.: neighbourhoods) a 44
administrativ Bezierker (wards) ënnerdeelt.

Toronto huet no New York déi meeschten Héichhaiser an Nordamerika. Markant ass
de Canadian National Tower, kuerz CN Tower, deen 1976 fäerdeggebaut gouf, a mat
553 Meter bis 2009 deen héchsten Televisiounstuerm vun der Welt war. E gëtt vu
ronn 2 Millioune Leit am Joer besicht, uewenop ass e Panorama-Dréirestaurant, a
ganz uewen eng Ausiichtsplattform.

Den Numm kënnt aus der Sprooch vun de Wyandot, en Indigeent Vollek, dat sech no
der Äiszäit do ugesiddelt hat: Si hunn déi Plaz Tarantua genannt, wat esouvill
heescht wéi Plaz, wou Beem beim Waasser stinne a méi spéit Plaz wou een
zesummekënnt.

Als éischt Europäer hu 1750 franséisch Händler do e sougenannte Fort Rouillé
opgeriicht, deen awer schonns 1759 nees ofgerappt gouf. Wärend dem
Amerikaneschen Onofhängekeetskrich si vill britesch Sidler an d'Regioun komm.
1787 huet, am sougenannten Toronto Purchase, d'britesch Monarchie der
Mississaugas of the New Credit First Nation 101.528 Hektar Land, do wou haut
Toronto ass, géint 140 Faass Wueren an 1700 Pond Sterling ogetosch. Dësen Handel
gouf 1805 neess réckgängeg gemaach.

1793 huet de britesche Gouverneur Simcoe en neit Fort baue gelooss, dat e "York"
genannt huet. 1797 gouf York d'Haaptstad vun Upper Canada. Den George IV. huet
1827 de King's College (haut University of Toronto) gegrënnt. Fir datt et net
mat New York sollt verwiesselt ginn, gouf York de 6. Mäerz 1834 an "Toronto"
ëmgenannt.

Wéi den 1. Juli 1867 déi Kanadesch Konfederatioun a mat hir d'Provënz Ontario
gegrënnt gouf, gouf Toronto där hir Haaptstad. An der Industrieller Revolutioun
huet Toroto sech schëtzeg entwéckelt, an an den 1950er Joren huet seng
Awunnerzuel d'Milliounegrenz iwwerschratt.



https://lb.wikipedia.org/wiki/Tom_Flick

Den Tom Flick, gebuer den 19. Juli 1968 an der Stad Lëtzebuerg, ass e
lëtzebuergesche Sculpteur.

Nodeem hien am Lycée technique des arts et métiers um Lampertsbierg op der
Beaux-Arts-Sektioun seng Schoul gemaach hat, huet hie säi Studium op der
Hochschule für angewandte Kunst - Meisterklasse für Bildhauerei gemaach.

Säin Atelier, deen zum Kollektiv Sixthfloor gehéiert, huet hien op der Neimillen
zu Käerch.

Well hie vun der Julia Roberts passionnéiert ass, huet hie sech vun der
US-amerikanescher Schauspillerin fir seng Alabaster-Skulpturen Mount-julia a
Mount-julia 2 inspiréiere gelooss.

Am Summer 2007 hat den Tom Flick de Muse Symposium zu Käerch organiséiert. Hien
huet dohin dräi Sculpteuren agelueden, déi hien a Schweden am Kader vun engem
Workshop begéint hat: den Hollänner Lukas Arons, den Norweger Peder Istad an de
Schwed Lars Widenfalk.

Den Tom Flick a seng dräi Invitéën hate sech als Zil gesat, fir an engem
Zäitraum vun dräi Woche véier Musen aus grousse Granit-Bléck z'erschafen.
Intresséierter haten d'Méiglechkeet, de Sculpteure bei der Aarbecht nozekucken
an op der Plaz eng Ausstellung mat Wierker vun deene véier Kënschtler ze
besichen.



https://lb.wikipedia.org/wiki/Tilde

Tild ass den Numm vum diakriteschen Zeechen ~. D'Tild steet meeschtens iwwer
(méi seelen ënner) engem Buschtaf; an den Naturwëssenschaften ass s'en
eegestännegt Symbol. Den Numm kënnt aus dem Latäin titilus (Tableau, Schrëft
uewendriwwer).

An der portugisescher Schreifweis gëtt d'Tild iwwer de Vokaler 'a' an 'o'
gebraucht, fir unzeweisen, datt déi nasaléiert (duerch d'Nues) ausgeschwat ginn
(/ã/ an /õ/). Am internationale phoneteschen Alphabet huet se déiselwecht
Funktioun.

Am Spuenesche steet d'Tild iwwer dem /N/, fir unzeweisen, datt deen wéi [ɲ]
ausgeschwat gëtt (wéi an "España"). Och aner Sproochen, wéi Baskesch,
Bretonesch, Estesch oder Vietnamesesch gebrauchen d'Tild.

An den Naturwëssenschaften gëtt mat der Tild ausgedréckt, datt zwou Saachen an
engem gläiche Verhältnes zouenee stinn (proportionell sinn); z. B. fir unzeginn,
datt eng ofgeluechten Distanz s proportionell zu der ofgeluechter Zäit t ass,
kann ee schreiwen: s ~ t.

Zwee iwwerenee geschriwwen Tilden drécken aus, datt eppes ongeféier eppes anerem
entsprécht: z. B. π ≈ 3,14169.



https://lb.wikipedia.org/wiki/Schlass_Bierg

D'Schlass Bierg steet zu Bierg an der Gemeng Kolmer-Bierg. Et ass déi
groussherzoglech Residenz.

D'Schlass gehéiert zanter 1934 dem lëtzebuerger Staat, deen et zanterhier dem
Groussherzog als Residenz zur Verfügung stellt.

Op der Plaz vum haitege Schlass stounge folgend Gebaier, vun deene keng bis
wéineg Spure méi ze fanne sinn:

Déi éischt Kéier, wou vun engem Här vu Berghe Rieds goung, war 1311. D'Schlass
Bierg huet an de Joerhonnerten duerno ëmmer nees de Proprietär gewiesselt. 1845
huet de Barong du Pasquier et dem Kinnek-Groussherzog Wëllem II. zesumme mat der
Kolmer Schmelz verkaaft. 1848 huet d'Lëtzebuerger Konstitutioun d'Schlass Bierg
als Residenz vum Groussherzog vu Lëtzebuerg festgeluecht.

Ënner dem Wëllem III. gouf d'Schlass am neogotesche Stil ëmgebaut. 1891 ass
d'Schlass an de Besëtz vum neie Groussherzog Adolphe iwwergaangen, a säi Jong,
den Ierfgroussherzog Wëllem, ass do erageplënnert. 5 vu senge 6 Duechtere sinn
do op d'Welt komm. Wéi en als Wëllem IV. op den Troun koum, huet hien dat aalt
Schlass ofrappen an duerch en neit ersetze gelooss. Architekt war de Münchener
Max Ostenrieder, ausgefouert goufen d'Aarbechten tëscht 1907 an 1911 vum Pierre
Funck.

D'Groussherzoginne Marie-Adélaïde a Charlotte haten do hir Residenz. 1934 huet
de Staat d'Schlass opkaaft, fir et direkt nees der Groussherzogin als Residenz
zur Verfügung ze stellen.

An der Zäit vun der däitscher Besatzung gouf tëscht 1941 an 1944 am Schlass eng
"Napola", d. h. eng Eliteschoul fir Meedercher bedriwwen. Dobäi gouf villes
ëmgebaut an déi meescht Konschtwierker a Miwwele sinn an där Zäit verschwonnen.

  Méi Informatioun doriwwer am Artikel: Nationalpolitische Erziehungsanstalt
Kolmar-Berg

Nom Krich hunn d'Renovatiounsaarbechten gedauert an d'Grande-Duchesse Charlotte
ass an d'Schlass Fëschbech wunne gaangen. Eréischt 1964, wéi hire Jong Jean
Groussherzog gouf, huet hie mat Fra a Kanner säi Wunnsëtz an d'Schlass Bierg
verluecht.

Och säi Jong Henri huet do, nodeem en 2000 Groussherzog gouf, an no
Renovéierungsaarbechten, zanter 2002 mat senger Famill seng Residenz.

Am Schlass ass d'Lëtzebuerger Haffbibliothéik, déi aus enger 30.000 Bicher
besteet.



https://lb.wikipedia.org/wiki/Rock-A-Field

De Rock-A-Field (kuerz RAF) ass en Open-Air Museksfestival, deen zanter 2006 all
Joer am Juni um Herschesfeld zu Réiser ass, a bei deem lëtzebuergesch an
international Gruppen optrieden. Organisateur ass den Atelier. D'Editioun vun
2010 hat, mat 18.000 Leit, bis ewell dee gréisste Succès. De Rock-A-Field zielt
zu de gréissten a bekanntste Festivaller zu Lëtzebuerg. Bis 2011 huet en all
Kéier een Dag gedauert, 2012 an 2013 der zwéin, 2014 an 2015 der dräi an zanter
2016 nees zwéin.

Zanter 2009 gëtt et nieft der zentraler Bühn, dem Atelier Stage, eng zweet, méi
kleng Bühn, d'BGL-Stage, op där tëscht de Concerten um Atelier Stage
ursprénglech national Gruppen, mä zanter 2010 och international Gruppen
optrieden. 2013 ass eng drëtt Bühn bäikomm.

Ursprénglech hat den Atelier fir déi Editioun vum Rock-A-Field zwéin Deeg a 4
Headliner geplangt. Allerdéngs konnt dat aus organisatoresche Grënn net
ausgefouert ginn. Déi 4 Headliner déi do opgetrueden sinn, hunn dozou gefouert
datt den Entréespräis e Stéckche méi deier ginn ass.

D'Grupp Justice, déi fir den zweeten Dag als Headliner virgesi war, huet misse
wéinst Verspéidung ofgesot ginn. D'Grupp Godsmack ass wéinst Krankheet och
ausgefall.

Déi 9. Editioun vum RAF war de 27., 28. a 29. Juni 2014. Fir d'éischt Kéier huet
de Festival dräi Deeg laang gedauert.

Déi 11. Editioun vum RAF war den 9. an 10. Juli 2016. De Festival gouf vun 3
Deeg an de leschte Joren nees op 2 Deeg reduzéiert.

2017 fält de Festival aus; et soll eng Paus gemaach ginn, fir d'Konzept ze
iwwerdenken.



https://lb.wikipedia.org/wiki/Reen

Reen ass flëssegt Waasser a Form vun Drëpsen déi vu Waasserdamp aus der
Atmosphär zu Wolleke kondenséieren an da falen - dat heescht, déi schwéier
genuch gi si fir ënner dem Afloss vun der Schwéierkraaft ze falen. Reen ass eng
Haaptkomponent vum Waasserkreeslaf a verantwortlech fir de gréissten Deel vum
Séisswaasser, dat op d'Äerd kënnt. E liwwert geeegent Konditioune fir vill
Ecosystemer an och fir Wasserkraaftwierker an Irrigatioun.

Reendrëpse banne Stëbs an Aerosolen, déi an d'Atmosphär geklomme sinn. Dës
Bestanddeeler bestëmmen de pH-Wäert vum Reen. Vu Sauerem Reen schwätzt een zum
Beispill, wann de pH-Wäert méi niddreg ass wéi de pH-Wäert vu rengem Waasser.
Dat kënnt vir, wann Ofgase mam Waasser eng nei Verbindung aginn an de Reen zu
enger liicht sauerer Léisung maachen. Dat trëtt haaptsächlech op Plazen op, an
deene vill Mënsche liewen an d'Loftverschmotzung héich ass, mä och an der
Ëmgéigend vun aktive Vulkaner. Sauere Reen schiedegt der Natur an der Ëmwelt an
ass eng vun de Ursaache vum Bëschstierwen.

Reen ass ënnerschiddlech jee no Formatioun, Dauer, Intensitéit, Wierkung a
geographeschem Virkommen. Festen Nidderschlag, wéi Knëppelsteng oder Schnéi,
besteet aus gefruerenem Waasser a Kondensatiouskeimen a kann och mat Reen
gemëscht falen.



https://lb.wikipedia.org/wiki/R%C3%A9imescht_R%C3%A4ich

Als Réimescht Räich (Imperium Romanum) bezeechent ee generell de réimesche Staat
an de Joerhonnerten no der Reorganisatioun duerch den Augustus. Am alldeegleche
Sproochgebrauch gëtt den Ausdrock Réimescht Räich och benotzt fir d'Gebitt ze
beschreiwen, dat vu Roum vum 6. Joerhonnert v. Chr. bis zum 5. Joerhonnert n.
Chr. beherrscht gouf, am Wuertsënn vun imperium romanum versteet een dorënner
allerdéngs just d'Vollmuechte vum Imperator, also dem Keeser.

Obscho Roum och scho virum Augustus Länner eruewert hat, déi vu Roum als Provënz
verwalt goufen, oder als Clientsstaaten hu missen Tribut bezuelen, gëtt de
réimesche Staat nëmme fir déi Zäit no der Arichtung vum Augustus senger
Autokratie Imperium Romanum genannt. Fir déi Zäit virdru schwätzt ee vun der
Réimescher Republik. Den Ënnerscheed tëscht réimeschem Räich a réimescher
Republik hunn nofolgend Generatioune gemaach fir ervirzesträichen, datt Roum vun
do un eng Monarchie war. D'Réimer aus där Zäit selwer hu sech dogéint drop
behaapt, d'Republik géif weider bestoen, och wann déi aner Vëlker dat ni sou
gesinn hunn.

Déi gréisst Ausdehnung hat d'Réimescht Räich zu der Zäit vum Keeser Trajan, wéi
d'Territoiren ëm d'Mëttelmier, Gallien, Deeler vu Britannien a Lännereie
ronderëm d'Schwaarzt Mier zum Räich gezielt hunn.

D'Réimescht Räich hat e groussen Afloss op d'Gebidder wou et sech ausgebreet
huet, a souguer iwwer d'Grenzen eraus. Am Oste vum Räich huet sech de réimeschen
Afloss mat griichesch-hellenisteschen an orientaleschen Elementer vermëscht,
während de Weste latiniséiert gouf.

Aus der laténgescher Sprooch hu sech déi modern romanesch Sproochen
(italienesch, franséisch, spuenesch, portugisesch a rumänesch) entwéckelt, op
d'Entwécklung vun anere Sprooche wéi dat Däitscht hat si groussen Afloss. Virun
allem dat europäescht Rechts- a Staatswiesen ass staark vum Réimesche Räich
markéiert ginn.

De Stadstaat Roum, deen um Ufank ënner etruskescher Kinneksherrschaft stoung,
krut ëmmer méi Afloss an Italien, nodeem e sech zirka 500 vun den Etrusker
lassgeléist hat. Et ass och zu där Zäit, datt d'Kinnekräich an eng Republik
ëmgewandelt gouf, déi all Kéier fir ee Joer, vun zwéi Konsulen, déi vum Senat
gewielt goufen, regéiert gouf. Als éischten, eenegermoosse feste Punkt kann een
d'Zwieleftafelegesetz vu 451 v. Chr. notéieren.

Roum huet mat enger Expansioun a Mëttelitalien ugefaangen, mä huet nieft
Succèsen och Néierlage missen astiechen. Duerno koumen d'Samnitekricher
(343-290) an de Latinerkrich (340-338). Roum huet sech en Alliancesystem
geschaaft, andeems Kolonien op strategesch wichtege Plaze gegrënnt goufen.
Ausserdeem goufen Unioune mat den italienesche Stämm geschloss, woubäi déi
Awunner awer net dat réimescht Biergerrecht kruten.

Am 3. Joerhonnert v. Chr. setzt sech Roum géint d'Samniten an aner italienesch
Stämm duerch. No an no ass déi ganz Hallefinsel ënner réimesch Herrschaft
gefall, mat der Ausnam vun Ueweritalien, dat méi spéit annexéiert gouf. Am Süde
goufen d'griichesch Stadstaaten ageholl. Dës Expansioun huet zu engem Konflikt
mam bis dohi friddleche Karthago gefouert, an dëst zu de Punesche Kricher.

Am Éischte Punesche Krich (246-241) huet Roum eng Flott opgebaut, fir sech
Karthago entgéintzestellen. No verschiddene Néierlage konnt Roum sech a Sizilien
etabléieren. Datt dëst Karthago net gepasst huet ass kloer, a sou koum et zum
Zweete Punesche Krich, wou den Hannibal Roum ellen un d'Ziddere bruecht huet,
besonnesch duerch d'réimesch Néierlag bei Cannae. Allerdéngs ass et dem Hannibal
net gelongen, den italieneschen Allianzsystem ze zerstéieren, an de réimesche
Feldhär Scipio gouf dem Hannibal 202 bei Zama Meeschter. Karthago huet seng
Muecht verluer a Roum, nieft Spuenien, huet un Afloss gewonnen.

D'Victoire iwwer Karthago an den zwee éischte Punesche Kricher huet d'Stellung
vu Roum am westleche Mëttelmier ofgeséchert. Vun 200 huet sech Roum och an
d'Muechtspill vun den hellenistesche Räicher agemëscht. Do waren
d'Groussmuechten net an der Lag, friddlech zesummenzeliewen. D'Folleg ware
Konflikter mat den Antigoniden wou Roum a Griicheland intervenéiert ass, fir de
makedoneschen Afloss zréckzedrängen. E weidere Krich gouf géint d'Seleukiden
gefouert, an e Ruff ëm Hëllef hat e Krich géint den Antiochos III. zur Folleg.
Domat gouf Roum de facto d'Haaptmuecht am ëstleche Mëttelmier. D'Versich vu
Makedonien, hir Hegemonie oprecht z'erhalen, hunn zu weidere Kricher gefouert,
woubäi Makedonien 148 de Kierzere gezunn huet, an zu enger réimescher Provënz
gouf. Datselwecht Schicksal gëllt fir Griicheland 146, an, no der Zerstéierung
vu Karthago am Drëtte Punesche Krich, fir d'nei Provënz Africa. Nëmmen Egypten,
dat an e réimescht Protektorat ëmgewandelt gouf, a Pergamon konnten hir
Onofhängegkeet fir eng Zäit sécheren. Pergamon gëtt 133 zu enger réimescher
Provënz. 64/63 gëtt de Rescht vum Seleukideräich duerch de Pompeius zur Provënz
Syria.

Zanter der Mëtt vum 2. Joerhonnert v. Chr. war d'Republik an enger
innepolitescher Kris, déi zu de réimesche Biergerkricher an zu enger Reform vum
politesche System féiere sollt. D'Reform vun de Bridder Tiberius Gracchus a
Gaius Gracchus, d'Gracchesch Reform, sollt och den äermste Schichte vun der
Bevëlkerung hëllefen, zu Land ze kommen. Obwuel dës Reform net duerchgesat konnt
ginn, huet si dach e Konflikt opgeworf, dee soubal net ophale sollt: d'Optimates
an d'Populares hu sech géigesäiteg d'Liewe schwéier gemaach, fir hir Politik
duerchzesetzen. Mä och an Italien huet et gebrodelt, an den Allianzsystem koum
un d'Wackelen, wat zum Bundesgenossekrich gefouert huet, no deem och all
d'Allianzpartner d'réimescht Biergerrecht kruten.

Am Senat goung de Sträit monter weider, an ufanks konnt de Sulla sech als
Diktator behaapten. No sengem Doud hu sech de Julius Cäsar an de Pompeius
bekricht, woubäi de Pompeius de Kierzere gezunn huet. Mä och den Cäsar konnt
sech als Diktator net behaapten a gouf 44 v. Chr. ermuert.

Als dem Cäsar säin Ierwen hat den Octavian et ufanks zimlech schwéier. Mä en
huet aus de Feeler vu sengem Virgänger geléiert, a goung seng Reform méi douce
un, fir de Senat net ze bruskéieren. Hie wollt net, datt et him genee sou ergoe
géif wéi dem Cäsar. Hien huet deemno ufanks déi republikanesch Konstitutioun a
Kraaft gelooss, a sech seng Positioun duerch eng ganz Partie Ämter ofgeséchert.
De Senat huet am Octavian dann och kee Kinnek gesinn, mä de Princeps, den
éischte Bierger. De Regime, dee vum Octavian agefouert gouf, gëtt dowéinst och
Prinzipat genannt. Am Joer 27 eiser Zäit krut hie vum Senat den Titel mat deem
hien an d'Geschichtsbicher agoung, Augustus.

D'Keeser ware Meeschter iwwer de gesamte Mëttelmierraum, an och de Westen a Süde
vu Germanien huet zum réimesche Räich gehéiert. Am Nordoste goufen d'Réimer
allerdéngs am Joer 9 gestoppt (Varusschluecht). Ënner dem Keeser Claudius koum
Britannien zum Räich a spéider och Thrakien. Déi gréisst Ausdehnung hat d'Räich
zu der Zäit vum Keeser Traianus am Joer 117. Och d'Zäit vum Keeser Hadrian, deen
zwar déi ëstlech Eruewerunge vum Traianus opginn huet, ass eng gutt Zäit fir
d'Räich.

An der Mëtt vum 2. Joerhonnert huet et geschéngt, datt d'Räich op sengem
Héichpunkt ukomm wier, mä schonn ënner dem Marcus Aurelius koumen déi éischt
Problemer op d'Réimer duer (Kämpf mat de Germanen a Parther). An de folgende
Joerzéngte war keng Rou am Räich. D'Grenze goufen ëmmer méi dacks ugegraff an
och innepolitesch war d'Situatioun net roseg. Am 3. Joerhonnert konnten
d'Severer d'Lag liicht stabiliséieren, mä och si konnten e Krich mat de
Sassaniden net verhënneren. Doropshi koumen d'Zaldotekeeser un d'Muecht, déi de
Streidereie Meeschter ginn an Palmyra ënnerworf hunn (272).

Vun 284 un, mam Diokletian, gëtt vun der sougenannter Spéitantiquitéit geschwat.
Hien huet d'Verwaltung reforméiert an de System vun der Tetrarchie agefouert. No
dësem System gëtt et ëmmer zwee Senior-Keeser (Augusti) an zwee Junior-Keeser
(Caesar). D'Räich war scho laang fir een eleng ze grouss ginn, mä de Gedanken,
d'Unitéit opzeginn, koum net a Fro.

Dem Konstantin de Groussen war dat allerdéngs net genuch. Hien huet seng Rivalen
aus dem Wee geraumt a war 324 erëm eenzege Keeser. An d'Geschichtsbicher
agaangen ass hie virun allem duerch d'offiziell erlabe vum Chrëschtentum an
duerch d'Grënnung vu Konstantinopel, wouduerch sech den Haaptschwéierpunkt vum
Räich méi no Oste geriicht huet.

Ënner dem Valentinian I. gouf d'Räich aus Verwaltungsgrënn dann trotzdeem
opgedeelt, eng Deelung déi nom Doud vum Theodosius I. definitiv wäert sinn. No
der Néierlag vun Adrianopel konnt hien d'Goten a Schach halen, andeems hie
Veträg mat hinnen ënnerzeechent huet.

Am Laf vum 5. Joerhonnert ass allerdéngs d'westréimescht Räich zerfall, iwwer
d'Ursaachen gëtt zanterhier gestridden. Eng dovu war sécher d'Vëlkerwanderung,
déi eleng awer sécher net decisif war, wou d'Räich den "Ustuerm vun de Barbaren"
virdrun dach zwee Joerhonnerte laang paréiere konnt! Als wahrscheinlechst
Ursaach kéint een, mam Michael Grant, d'Zesummespill vu folgende Faiten nennen:

No der Schluecht vun Adrianopel 378 goung ëmmer méi d'Kontroll iwwer déi
westlech Provënze verluer. Virun allem de Verloscht vun Africa war e schwéiere
Schlag. De Regierungssëtz war op Ravenna verluecht ginn, mä och an Italien hunn
d'Germanen ëmmer méi un de Grenze geréckelt. 410 hunn d'Westgoten Roum eruewert,
455 sinn d'Wandalen nogezunn. D'réimesch Arméi, déi zu engem gréissten Deel aus
Mercenairë bestanen huet, hat deem wéineg entgéintzesetzen, an innepolitesch war
scho laang net méi alles wéi et sollt sinn. 476 huet den Odoaker, de leschten
aus der Rei vun de germaneschen héije Beamten am réimische Sold, de
westréimesche Keeser Romulus Augustulus ofgesat, huet awer erkläert, e géif den
ostréimesche Keeser als nominell iwwer hie gestallt ugesinn.

Am Oste war d'Situatioun méi gënschteg, an d'Byzantinescht Räich huet nach bis
an d'15. Joerhonnert era virubestanen.

D'Hellegt Réimescht Räich vun Däitscher Natioun huet sech als Nofolger vum
Westréimesche Räich ugesinn, während de russeschen Zar iwwer d'byzantinesch
Ierfschaft och d'Keeserkroun revendiquéiert huet. D'Begrëffer Keeser an Zar sinn
dann och vum réimeschen Caesar ofgeleet.



https://lb.wikipedia.org/wiki/Nobelpr%C3%A4is

Den Nobelpräis ass eng Auszeechnung déi vum schwedeschen Erfinder an
Industriellen Alfred Nobel gestëft gouf, an zanter 1901 all Joer ausgedeelt
gëtt.

A sengem Testament vun 1895 huet hie festgeluecht datt mat sengem Verméigen eng
Stëftung sollt gegrënnt ginn, där hir Zënsen als Präis deene sollt zougedeelt
ginn, déi am vergaangene Joer der Mënschheet de gréissten Notze bruecht hunn.
D'Geld sollt zu fënnef gläichen Deeler op d'Gebidder Physik, Chimie, Physiologie
oder Medezin, Literatur a fir Beméiunge fir de Fridden verdeelt ginn.

D'Nobelstëftung gouf den 29. Juni 1900 gegrënnt, véier Joer nom Doud vum Alfred
Nobel an déi éischt Präisser sinn 1901 verdeelt ginn. Den Nobelpräis gëllt haut
als déi héchst Auszeechnung an deene betraffenen Disziplinnen. D'Gewënner vum
Nobelpräis ginn am Oktober proklaméiert a kréien hire Präis den 10. Dezember,
dem Doudesdag vum Alfred Nobel, iwwerreecht. De Friddensnobelpräis gëtt zu Oslo
iwwerreecht, all aner Präisser vum schwedesche Kinnek zu Stockholm.

Als Erënnerung un den Alfred Nobel huet déi Schwedesch Räichsbank 1968 fir hiren
300-järege Jubiläum e Präis an der Economie gestëft. Dëse Präis gouf 1969 fir
d'éischt verginn. E gëtt ëmmer zesumme mat den Nobelpräisser verginn, ass genee
sou héich dotéiert an d'Präisdréier ginn no deselwechte Critèren erausgesicht.
Doduerch gëtt en dacks als Nobelpräis fir d'Economie bezeechent, obwuel dat
ëmstridden ass.



https://lb.wikipedia.org/wiki/Narmer

Den Narmer war de leschte virgeschichtleche Kinnek (Pharao) vun Egypten. Säin
Numm gëtt als stiechende Wels oder Schlagwels gedeit (aner Source bezweiwelen
dat awer).

Den Narmer koum aus Ueweregypten an huet dee leschte Widderstand am Nordweste
vum Nildelta (Ënneregypten) niddergeworf. Aner Source soen, datt et säin
Nofolger Menes war, deen de wierklech allerleschte Widderstand an de
Randgebidder vum Nildelta niddergeworf huet a sou Uewer- an Ënneregypten gëeent
huet. Op alle Fall huet den Narmer awer schonn seng grouss Victoire op enger
Pronkschminkpalette, déi 1898 zu Hierakonpolis fonnt gouf, duerstelle gelooss.

Mam Narmer geet e stënterleche kulturellen Opschwong duerch d'ganzt Land, an et
kënnt kloer zu engem Iwwergang vun der prehistorescher zur eigentlecher
egyptescher Konscht.

Dem Werner Kaiser no läit dem Narmer säi Graf zu Abydos, eng Duebelanlag am
B-Kierfecht, mat der Nummer 17-18.

Et ass net ganz eendeiteg festzestellen, wien dem Narmer säi Virgänger war,
verschidde Source schwätze vum Hor Ka (oder Hor Sechen?), anerer vum Skorpioun
II.. Sécher schéngt awer ze sinn, datt ee Bouf vum Kinnek Narmer tatsächlich Mn,
d. h. Menes geheescht huet, an ouni Zweiwel mam Hor Aha identesch ass.



https://lb.wikipedia.org/wiki/Michel_Lentz

De Michel Lentz, gebuer den 21. Mee 1820 an der Stad Lëtzebuerg, an do
gestuerwen den 8. September 1893, war e Lëtzebuerger Schrëftsteller, deen als
Nationaldichter bezeechent gëtt. Hien huet virun allem Gedichter geschriwwen,
dorënner den Text vum lëtzebuergeschen Nationallidd Ons Heemecht. Vu Beruff war
hie Staatsbeamten.

De Michel Lentz, de Jong vum Bäckermeeschter Jean-Pierre Lentz a senger Fra
Marguerite Spresser koum an der Chimaysgaass den 21. Mee 1820 Mëttes e Véierel
op eng op d'Welt. Ëm 1820 hat säi Papp um Eck Chimaysstrooss - Ënneschtgaass dat
Haus kaaft. Kuerz drop huet hien nach e klengt Haus an der Ënneschtgaass kaaft,
fir do seng Bäckerei ze féieren.

No senger Primärschoul ass de Michel Lentz an de Kolléisch gaangen, wou hien
1840 säi Premièresdiplom krut. No engem Joer Philologie an der Bréisseler
Université Libre ass hien Enn 1842 an d'Sekretariat vun der Regierung ernannt
ginn. Den 10. September 1851, de Lentz war do scho Commis de Première Classe,
huet hie sech mat der Jeanne Reuter bestuet, dem Meedche vun engem pensionéierte
Schoulmeeschter aus der Stad. Si haten dräi Kanner: d'Mathild, d'Elise an de
Pierre-Mathis-Edmond, deen 1899 gestuerwen ass.

Den "Nationaldichter" krut den 10. September e Staatsbegriefnes, an de
Staatsminister Paul Eyschen huet d'Läicheried gehalen. De Michel Lentz ass um
Nikloskierfecht um Lampertsbierg begruewen.

Nom Doud vum Edmond de la Fontaine hu Frënn Sue gesammelt fir him e Monument
opzeriichten. Kuerz drop koum et zu engem Comité, deen och dem Michel Lentz
wollt en Denkmal setzen. Op Drock vum Staatsminister Eyschen, dee sech nach un
dem "Dicks" säi Fulleparlament am Gréngewald erënnert huet, an deem dem Eyschen
säin däitschfrëndleche Papp als "ale Kueb" presentéiert gouf , koum et dann zu
engem Kompromëss, an de Staatsminister huet net bräichten e Monument anzeweien,
dat just fir den "Dicks" eleng gewiescht wier. D'Dicks-Lentz-Monument steet um
Square Jan Pallach nieft der Plëss d'Arem an der Stad Lëtzebuerg.

De Michel Lentz war e gliddege Patriot, wat aus alle senger Gedichter däitlech
ervirgeet. Säin éischt Gedicht huet hie mat siwwenzéng Joer geschriwwen. Eng
éischt Sammlung vu senge Gedichter koum 1873 ënner dem Titel Spâss an Ierscht
eraus. Véierzéng Joer duerno waren et d'Hierschtblummen. En drëtte Band
Wantergrëng gouf ni gedréckt.



https://lb.wikipedia.org/wiki/Mariano_Rajoy

De Mariano Rajoy Brey, gebuer de 27. Mäerz 1955 zu Santiago de Compostela, ass e
spuenesche Politiker (Partido Popular; PP) an zanter dem 21. Dezember 2011
Premierminister a Spuenien.

Hie war vun 2004 bis 2011 Leader vun der Oppositioun am spuenesche Parlament.
Bei de Parlamentswalen 2004 an 2008 war seng Partei, d'PP, där vum José Luís
Zapatero ënnerleeën. Bei de virgezunnene Parlamentswale vum 20. November 2011
war de Rajoy op en Neits Spëtzekandidat vu senger Partei, déi dobäi 187 vun den
am Ganzen 350 Sëtzer krut.

De Rajoy ass Jurist an huet no sengem Studium beim spuenesche Kadaster
geschafft. 1981 gouf e Member vun det Alianza Popular, aus där méi spéit d'PP
gouf. Datselwecht Joer gouf en an dat galizescht Regionalparlament gewielt. 1983
gouf e Gemengerot zu der Pontevedra an 1986 President vum Parlament vun der
Provënz Pontevedra.

Zanter 1989 ass hien Deputéierten am spuenesche Parlament. Wéi d'PP 1996 d'Wale
gewonnen huet, gouf hien, ënner dem Premierminister José María Aznar
Bildungsminister, an 2001 Inneminister.

2004 huet den Aznar ugekënnegt, net méi Kandidat fir d'Amt vum
Regierungspresident ze sinn, an de Rajoy huet doropshin seng Kandidatur
deklaréiert. Um Enn hunn awer d'Sozialisten (PSOE) d'Wale gewonnen, an de Rajoy
gouf Chef vun der Oppositioun. Am Oktober 2004 gouf hien och zum President vun
der PP gewielt.



https://lb.wikipedia.org/wiki/Marc_Spautz

De Marc Spautz, gebuer den 10. Abrëll 1963 zu Esch-Uelzecht, ass en
CSV-Politiker a Gewerkschaftler.

De Marc Spautz huet am Lycée technique d'Esch-sur-Alzette an am Lycée technique
privé Émile Metz eng Ausbildung als Mecanicien gemaach a vun 1978 un an deem
Beruff geschafft. 1984-1985 huet hie bei der WSA geschafft, vun 1985-1989 bei
der Cegedel. Zu där Zäit huet hie sech gewerkschaftlech engagéiert. 1990-1996
war hie Gewerkschaftssekretär vum LCGB, 1996-1998 Vizegeneralsekretär an
1998-2009 Generalsekretär.

Zanter 1981 ass de Marc Spautz Member vun der CSV. 1994-2013 war hien am
Schëfflenger Gemengerot, wouvun 2000-2005 an 2011-2013 Schäffe war. 2004 gouf
hien eng éischt Kéier an d'Chamber gewielt. an 2009 an 2013 erëmgewielt. Vum 14.
November 2009 bis den 10. Mäerz 2012 war hie Generalsekretär vu senger Partei.

Vum Oktober 2011 bis den November 2013 war hie Fraktiounschef vun der CSV an der
Chamber, als Nofolger vum verstuerwene Lucien Thiel.

Den 30. Abrëll 2013 huet hie säi Parlamentsmandat néiergeluecht a gouf als neie
Minister an der Regierung Juncker-Asselborn II vereedegt, zoustänneg fir
Familljen- an Integratiounspolitik, fir Kooperatioun an humanitär Hëllef an
d'Bezéiunge mam Parlament, fir déi bis dohin d'Marie-Josée Jacobs, resp.
d'Octavie Modert responsabel waren. Déi Regierung gouf schonn am Dezember 2013
vun der Regierung Bettel-Schneider ofgeléist.

Den 8. Februar 2014 gouf de Marc Spautz, als Nofolger vum Michel Wolter, um
CSV-Parteikongress zum neie President vun där Partei gewielt.



https://lb.wikipedia.org/wiki/Luxemburger_W%C3%B6rterbuch

D'Luxemburger Wörterbuch ass en Dictionnaire vun der Lëtzebuerger Sprooch, deen
tëscht 1950 an 1975 an 23 Fasciculen (mat engem Ergänzungsband 1977) erauskomm
ass.

Et ass dëst, nom Lexicon der Luxemburger Umgangssprache vun 1847 an dem
Wörterbuch der luxemburgischen Mundart vun 1906, deen drëtten a bis ewell
gréisste lëtzebuergeschen Dictionnaire.

Seng Ufänk leien am Joer 1935, wou vu staatlecher Säit eng sougenannt
Dictionnaireskommissioun agesat gi war, déi bannent der linguistescher Sektioun
vum Institut grand-ducal geschafft huet. 1939 war d'Dictionnaireskommissioun
souwäit domat fäerdeg, d'Wierder ze "sammelen". Mä wéinst dem Zweete Weltkrich
huet et bis 1948 gedauert, bis d'Aarbechte konnte virugoen. An deem Joer ass eng
nei Dictionnaireskommissioun vun der Regierung Dupong-Schaus an d'Liewe geruff
ginn. Si bestoung bei hirer Grënnung aus dem President Joseph Tockert, dem
Sekretär Robert Bruch, dem Joseph Hess, Ernest Ludovicy, Joseph Meyers, der
Hélène Palgen an dem Isi Comes.

Am Februar 1950 ass dann déi éischt Liwwerung, vun A bis Aaschtert, erauskomm.
Fir de Saz an den Drock war d'Dréckerei Linden zoustänneg.

1978 huet d'Dréckerei Beffort eng nei Oplo vum Luxemburger Wörterbuch gemaach,
déi a Form vu fënnef Bänn erauskoum. Inhaltlech gouf näischt dru geännert, just
e puer Wierder, bei deenen et zu enger feelerbedingter Sënnännerung komm war,
goufe verbessert.

D'Luxemburger Wörterbuch ass, wéi säin Numm et noleet, eng Sammlung vu
Lëtzebuergesche Wierder an Ausdréck. D'Lemmata, déi - meeschtens - alphabetesch
organiséiert sinn, ginn op Däitsch genee explizéiert, heiansdo steet och déi
franséisch oder, aus Schimmt, laténgesch Entspriechung dobäi. Et fält op, datt
d'Wierder zum Deel net der Logik vun der alphabetescher Reiefolleg, mä der
phonetescher no getässelt sinn (sou stinn z. B. Wierder, déi mat "V" oder "Ph"
ufänken, all ënner dem Buschtaf "F"; Wierder mat "C" stinn, jee nodeem, ënner
"K" oder "S", asw.). De Grond heifir war, datt dräi Joer virun der Publikatioun
vun der éischter Liwwerung d'Orthographie vum Lëtzebuergeschen duerch en Arrêté
ministériel eng éischt Kéier "offiziell" festgeluecht gi war. D'Offiziell
Lëtzebuerger Orthographie, wéi se genannt gouf, war konsequent phonetesch, mä et
gouf séier kloer, datt se kaum Akzeptanz bei de Leit fonnt hat. Dofir gouf vun
der Dictionnaireskommissioun, ënner dem Impuls vum Robert Bruch, eng nei
Orthographie ausgeschafft, déi spéider Dictionnaires-Orthographie genannt sollt
ginn. D'Dictionnairesmécher schénge sech hirer Saach awer net honnertprozenteg
sécher gewiescht ze sinn, dofir déi ernimmte Konzessioun un de phonetesche
Prinzip.

Inhaltlech huet d'Luxemburger Wörterbuch den Usproch, en Thesaurus linguae ze
sinn, d. h. eng Sammlung vun Allem wat et am Lëtzebuergesche gëtt oder zum Deel
fréier gouf. Mat groussem Detail sinn och regional a lokal Variante
repertoriéiert. Dran ze fanne sinn och Riedensaarten a Spréchelcher, Nimm an
Uertschaftsnimm. Den Dictionnaire ass allerdéngs explizit no puristesche
Critèren zesummegestallt ginn: Bewosst op der Säit gelooss gouf, wat vun der
Redaktioun als Neologismen ugesi gouf, deemno Wierder, déi onverännert aus dem
Däitschen oder Franséischen iwwerholl sinn. Et ass deemno kee komplette Spigel
vun der Alldagssprooch.

Doduerch léisst sech och beschreiwen, wat d'Luxemburger Wörterbuch net ass (oder
sollt sinn): engersäits ass et kee preskriptiven Dictionnaire, dee géif
virschreiwen, wat wéi misst sinn (wat och net verwonnert: Et gëtt keng
institutionaliséiert Norméierung, keng Akademie, déi géif definéieren, wéi wat
genannt misst ginn), anerersäits och net e sougenannten Hand-Dictionnaire, wou
ee just kéint nosichen, wéi wat geschriwwe géif, an deen den
Alldaags-Vocabulaire ofdeckt.

De 7. November 1996 huet de Paul Cerf am Tageblatt en Artikel publizéiert mam
Titel "La Section linguistique de l'Institut grand-ducal patronne un ouvrage
antisémite, anticlérical, xénophobe et obscène".

An dësem Artikel retracéiert en d'Entstéiungsgeschicht vum Dictionnaire,
beschreift, wéi eng nei Dictionnaireskommissioun, déi 1992 aberuff gouf,
geschwënn nees auserneegebrach ass, an domat verbonnen de Fait, datt
d'Luxemburger Wörterbuch alt nees eng Kéier 1995 onverännert nogedréckt gi war
(well et vergraff war). Hie beschreift, datt ënner dem Lemma Judd eng drësseg
Spréchelcher an Ausdréck opgezielt sinn, déi all negativ, pejorativ a
beleidegend sinn. De Consistoire israélite de Luxembourg hat sech schonn 1986
beim deemolege Kulturminister Robert Krieps doriwwer beschwéiert, an e krut vum
Staatssekretär Guy Linster verséchert, datt, wann den Dictonnairen nei
opgeluecht géif (réédition), d'Notizen am Ufank vum Lemma ënnerstach an ergänzt
géifen. Well am Cerf sengen Aen dëst Verspriechen net ageléist gi war -
D'Luxemburger Wörterbuch war, wéi gesot 1993 nogedréckt ginn, an e weidere
Protest bei der Delegéierter Kulturminsitesch Marie-Josée Jacobs näischt
bewierkt huet, huet en dann deen Artikel geschriwwen. Deen hält op mat enger Rei
rhetoresche Froen, wou en der Linguistescher Sektioun vum Institut grand-ducal
(IGD-LEO) pekuniär Interessen ënnerstellt an hir Comptabilitéit a Fro stellt.

6 Deeg drop huet de Lex Roth (dee kee Member vum IGD-LEO ass) mat engem Artikel
am Lëtzebuerger Journal "geäntwert", an deem e probéiert huet, d'Éier vun den
Dictionnairesmécher ze retabléieren, mä wéinst senger gewinnt faarweger Sprooch
an enger Rëtsch perséinlechen Attacke géint den Cerf, der Saach éischter e
schlechten Déngscht geleescht huet.

An engem Bréif vum 18. Dezember 1996 un de President an de Sekretär vum IGD-LEO
huet d'Kulturministesch Erna Hennicot-Schoepges dës an engem secën Toun
"somméiert, déi Exemplairë vum Dictionnaire, déi nach net verkaaft sinn, direkt
aus dem Verkéier ze zéien", well d'Auteursrechter beim Staat léichen.

Domat krut den Eclat ëm d'Luxemburger Wörterbuch eng nei Dimensioun: Nieft der
editorescher an inhaltlecher Dimensioun koum elo nach eng politesch a juristesch
dobäi: Politesch, well et äusserst seelen ass, datt de Staat eng Publikatioun,
déi en och nach mat gedroen huet, zenséiert, a well sech doduerch d'Fro stellt,
ob een Tatsaachen, déi engem net passen - de joerhonnertelaange latenten
Antisemitismus an Deeler vun der Bevëlkerung - duerch Zensur einfach sou aus der
Welt schafe kann; juristesch, well déi Fro nom Copyright, dat beim
Kulturministère léich, sou kloer net ass.

Inhaltlech huet sech och de Guy Rewenig e puermol mam Luxemburger Wörterbuch
ausernee gesat: Hie kritiséiert, datt den Dictionnaire e reaktionäert Fraebild
géif vehikuléieren (et gëtt Dosende vun Ausdréck, déi d'Fraen als topeg, ellen,
liddereg, asw. beschreiwen) a sech ze vill am Sammele vu méiglechst "exoteschen"
Ausdréck oder Prononciatioune verléieren, awer keng neutral Beschreiwung vun der
moderner Alldaagssprooch liwwere géif.

Déi ganz Diskussioun huet schlussendlech alle Betraffene kloer gemaach, datt en
zäitgeméissen Dictionnaire vun deem, wat haut zu Lëtzebuerg geschwat gëtt,
iwwerfälleg war. De Conseil permanent de la langue luxembourgeoise, deen 1998 an
d'Liewe geruff gouf, gouf dann och 1999 domat chargéiert, een neien Dictionnaire
auszeschaffen.

Dësen ass, no etleche Viraarbechten, zanter 2007 am Gaang, als Lëtzebuerger
Online Dictionnaire der alphabetescher Reiefolleg vun de Lemmata no, am Internet
publizéiert ze ginn.



https://lb.wikipedia.org/wiki/Literatur

Literatur (lat. litterae - "Buschtaweschrëft") bezeechent d'Totalitéit vu
schrëftlech oder mëndlech iwwerliwwerten Texter.

D'Literatur, an d'Schrëft am Allgemengen, ass eng vun de gréissten Erfindunge
vun der Mënschheet. Si stäerkt ënner anerem eis Fäegkeet "ëm aner Leit ze
kräischen, déi net mir selwer sinn, oder eppes mat eis ze dinn hunn" (Susan
Sontag) an eis Saachen ze verbildlechen, vun deene mir duerch Raum an Zäit
getrennt sinn. Mat der wëssenschaftlecher Erfuerschung vun der Literatur
befaasst sech d'Literaturwëssenschaft.

Mat der Literatur a Raum an Zäit befaasst sech d'Literaturgeschicht. Déi éischt
literar-geschichtlech Wierker hu virun allem doraus bestanen, Schrëftsteller an
hir Wierker chronologesch festzehalen. E fréit Beispill dofir ass dem J.F.
Reimann säi Versuch einer Einleitung in die historiam literarum sowohl insgemein
als auch in die historiam literariam der Teutschen insonderheit (Halle,
1708-1721).

Zanter der Bléi vun de geschichtleche Wëssenschaften am 19. Joerhonnert koumen
d'Leit zur Erkenntnes, datt eng richteg Literaturgeschicht virun allem
d'geeschtegt Liewen, seng Entwécklung an d'Bedingungen ënnersiche soll (zum
Beispill beim G.G. Gervinus, Geschichte der deutschen Dichtung, Leipzig,
1835-1842).

Gratis-Literatur kann een am Internet eroflueden. Dëst funktionéiert ähnlech wéi
beim GFDL-Prinzip. Vum Aesop bis zum Zola kann een dausende vu Gedichter,
Romaner, Novellen, Fabelen an aner literaresch Wierker liesen. De Projet
Gutenberg befaasst sech intensiv mat der Aufgab, international Literatur gratis
am Internet zur Verfügung ze stellen.



https://lb.wikipedia.org/wiki/Lisa_Berg

D'Lisa Berg, gebuer den 28. Oktober 1978 zu Lëtzebuerg, ass eng lëtzebuergesch
Cellistin.

D'Lisa Berg huet mat 6 Joer ugefaange Musek ze léieren. Mat 13 war si um
Maastrichter Conservatoire fir Flütt ze léieren. Zu där Zäit huet se ugefaangen
Cello ze léieren, fir d'éischt zu Iechternach an der Klass vum Martin Fusenig,
duerno am Conservatoire vum Norden beim Raju Vidali, an zu gudder Lescht am
Stater Conservatoire beim Claude Giampellegrini. Si huet sech am Conservatoire
zu Maastricht beim Frans van der Grinten a beim Mirel Iancovici perfektionéiert,
wou si hire Bachelor Diplom an eng Zouloossung fir de Master krut.

Mat 16 Joer huet se hir éischt Schrëtt an akustesche Rock- a Popbands gemaach,
méi spéit och a Richtung Crossover an Jazz. Relativ zäitgläich ass si dem
Orchester Estro Armonico an dem Ensemble Baroque du Luxembourg bäigetrueden,
spéider huet si och während e puer Joer un der Säit vum Raju Vidali am Ensemble
de la chapelle St Marc Longsdorf gespillt. Aushëllefs-Engagementer hat si och am
Luxembourg Sinfonietta an am Kammermusek Veräin Lëtzebuerg.

D'Lisa Berg trëtt als Orchestermusekerin, als Solistin a Kammermusekerin an
dacks a ganz verschiddenen net-klassesche Formatiounen op. Sou huet si mam André
Mergenthaler an der Judith Lecuit am Cello Trio gespillt, mat der Sascha Ley an
dem Frederic Frenay an der Lost in the Stars Tour. Si huet beim Musical Alice
Underground matgespillt an hat och an der elektronescher Musek Optrëtter mat DJe
wéi dem Fränky Reuter an dem Michel van Tune.

Si huet CD-Opname gemaach fir d'Raquel Barreira, Fluyd, Claudine Muno, Low
Density Corporation, Thierry Kinsch, Claude Pauly, Lex Gillen an Dullemajik.

Si ass op verschiddene Festivallen opgetrueden, wéi dem Kuhmo Chamber Music
Festival a Finnland, dem Youth Orchestra Festival zu Budapest, dem Korean Music
Festival zu Maastricht, dem Iechternacher Festival, dem Wolzer Festival, dem
Syrdall Festival, dem Klenge Maarnicher Festival, dem e-Lake festival, asw.

Donieft huet si 2014 och hiren éischte Soundtrack fir den Documentaire "Oro
Libre" komponéiert an opgeholl, dee vun der Gaëlle Tavernier an Iris Productions
realiséiert gouf.

Aktuell Highlights an hirer Carrière sinn d'CD Opnam (Horizons) fir déi
franséisch Grupp Détroit (mam ex Noir Désir Frontman Bertrand Cantat) an eng Rei
Live-Optrëtter mat hinnen an der Rockhal an am Ancienne Belgique zu Bréissel.

Fir den DVD Regarder le soleil en face, deen am Mäerz 2015 vun Omega 90 eraus
koum, huet si zesumme mam David Ianni d'Musek komponéiert an interpretéiert.



https://lb.wikipedia.org/wiki/LSAP

D'Lëtzebuerger Sozialistech Aarbechterpartei (kuerz: LSAP) ass eng Lëtzebuerger
politesch Partei.

Géint dem Enn vum 19. Joerhonnert sinn déi éischt Politiker zu Lëtzebuerg (virun
allem am Kanton Esch) opgetrueden, déi sech dem sozialisteschen Ideal
verschriwwen haten. 1902 gouf d'Sozialdemokratesch Partei vu Lëtzebuerg
gegrënnt.

Déi schlecht Aarbechtsbedingunge vun den Aarbechter, Hongersnout an de
Präiswucher am Éischte Weltkrich hunn d'Grënnung vum Bierg- an Hütteverbond
acceleréiert an 1917 war den éischte grousse Streik vun der Aarbechterbewegung.
D'Allianz mat de Liberalen, (de sougenannte 'Lénksblock', ass zerbrach an aus de
Sozialdemokrate goufen d'Sozialisten, déi d'Republik verlaangt an d'allgemengt
Walrecht gefuerdert hunn. D'Partei sollt eng weider Spléckung am Joer 1920
matmaachen zu engem Ament wéi d'Kommunistesch Partei entstanen ass.

D'Sozialistesch Bewegung gouf zur Aarbechter-Partei, déi vu verschiddene
Gewerkschaften a Genossenschaften ënnerstëtzt gouf. Bis zum Zweete Weltkrich
konnt d'Partei eng sëlleche Succèse feieren: permanent ass se gewuess,
d'Gewerkschafte goufen unerkannt, Kollektivverträg goufe reglementéiert an
d'Maulkuerfgesetz gouf verhënnert.

Bei den éischte Walen nom Krich am Oktober 1945 huet d'Aarbechterpartei missen
eng schwéier Nidderlag abéissen. 1947 huet déi an LSAP ëmgedeefte Partei hiren
Neesopbau ugefaangen an hir ass de Spronk an d'Regierungskoalitioun gelongen
(1951-1959 an der Regierung Dupong-Bodson a Bech-Bodson an 1964-1968 an der
Regierung Werner-Cravatte).

D'Diskussiounen iwwer d'Ausriichtung vun der Partei huet d'LSAP op en Neits
gespléckt. 1970 hu 6 Deputéierten d'Partei verlooss an de Gros vun der
Parteispëtzt ass ausgetrueden an huet déi Sozialdemokratesch Partei (SdP)
gegrënnt.

Allerdéngs konnt d'LSAP sech nees 1974 opfänken an huet mat der DP an der
Mëtt-Lénks-Koalitioun (Regierung Thorn-Vouel-Berg) wichteg sozial Reformen
duerchgesat: Reform vun der Justiz (ë. a. d'Humaniséierung vum Strofvollzuch),
d'Aféiere vun enger 5. Woch Congé, d'Verallgemengerung vun der 40-Stonnewoch,
d'Aféiere vum Lounindex, Reform vum Chômage asw. Dëst huet awer d'Nidderlag vun
1979 net kënne verhënneren. Während dëser Legislatur huet d'LSAP hire berühmten
Energiekongress ofgehalen an huet de Moratoire un der Atomzentral vu Remerschen
decidéiert. Dëst war den definitiven Aus vun dem Projet.

1979 ass nees en Neiunfank gemaach ginn deen d'Partei zum grousse Walsuccès vun
1984 gefouert huet.

An der Koalitioun mat der CSV (1984-1989, Regierung Santer-Poos I) ass et
gelongen, eng déif Ëmstrukturéierung vun der Stolindustrie ze vollzéien an den
RMG gouf agefouert. Dës Koalitioun ass zweemol bis 1999 widderholl ginn:
d'Regierunge Santer-Poos II an III an d'Juncker-Poos). An dëser laanger Period
goufen d'Pensiounskeesen, d'Krankeversécherung an d'Steiere reforméiert, grad
wéi d'Maastricht-Ofkommes ënnerschriwwe gouf.

D'LSAP ass dunn eng Legislatur (1999-2004) an d'Oppositioun geschéckt ginn a
konnt sech duerch e liicht bessert Resultat bei de Chamberwalen 2004 nees als
déi zweetstäerkst Partei am Land behaapten. Si gouf dunn och 2004 an 2009,
Koalitiounspartner vun der CSV an de Regierunge Juncker-Asselborn I an II.

No de virzäitegen Neiwale vum 20. Oktober 2013 huet d'LSAP sech mat der DP an
deene Gréngen op eng Koalitioun gëeenegt, déi de 4. Dezember 2013 als Regierung
Bettel-Schneider vereedegt gouf.



https://lb.wikipedia.org/wiki/L%C3%ABtzebuerger_Guiden_a_Scouten

D'Lëtzebuerger Guiden a Scouten, kuerz LGS, sinn de gréisste Verband vu Guiden a
Scoute vu Lëtzebuerg. Mat méi wéi 5.000 Membere sinn d'LGS och déi gréisst
Jugendorganisatioun zu Lëtzebuerg. 57 lokal Gruppe gëtt et am Land.

D'LGS sinn 1994 aus dem Zesummeschloss vun den zwee kathoulesche Verbänn
Lëtzebuerger Guiden a Lëtzebuerger Scouten entstanen. Haut spillt dat
Kathoulescht an der Aarbechtsmethod vun den LGS keng sou grouss Roll méi. Amplaz
gëtt méi Wäert op déi perséinlech Entwécklung vun de Jugendleche geluecht, zu
deem och fir deen Eenzelen déi perséinlech Spiritualitéit ka gehéieren.

D'Lëtzebuerger Guiden a Scouten sinn als eenzege Lëtzebuerger Verband Member vun
der Guideweltorganisatioun WAGGGS (World Association of Girl Guides and Girl
Scouts) a vun der Scoutsweltorganisatioun WOSM (World Organization of the Scout
Movement). Déi aner zwéi Verbänn (FNEL an AGGL) si just Member vun enger vun
dësen zwou Weltorganisatiounen.

D'Lëtzebuerger Guiden a Scouten plange momentan e groussen, internationale Camp
um Kierchbierg. De GoUrban wäert vum 18. bis den 28. Juli 2017 stattfannen.

D'Leedung vum Verband vun de Lëtzebuerger Guiden a Scouten ënnerläit dem
Verbandscomité, deen aus dem Commissaire général, dem Commissaire général
adjoint, dem Aumônier général an enger Rei Commissaire mat spezielle Charge
besteet.

D'Method vun de Lëtzebuerger Guiden a Scoute besteet aus folgenden Haaptpunkten:

All Grupp ass a verschidde Branchen opgedeelt déi vu forméierte Cheffen
encadréiert ginn. Déi eenzel Branchen ënnerscheede sech äusserlech duerch
d'Faarf vun der Sträif op hirem Foulard.

D'LGS bestinn aus 57 méi oder wéineger grousse Gruppen, déi sech virun allem no
hirer geographescher Lag andeelen.



https://lb.wikipedia.org/wiki/Kosovo

De Kosovo (op Albanesch: Kosova; op Serbesch: Косово / Kosovo) ass en deelweis
unerkannte Staat am Südoste vun Europa, deen am Februar 2008 seng Onofhängegkeet
vu Serbien als Republik Kosovo erkläert huet. Serbien erkennt zwar d'Gouvernance
vun der Republik iwwer den Territoire un, beusprocht en awer nach als eegen
Autonom Provënz vu Kosovo a Metochien.

Kosovo huet keen Accès zum Mier a läit am Zentrum vun der Balkanhallefinsel.
D'Haaptstad a gréisste Stad ass Pristina. E grenzt un Albanien an d'Republik
Mazedonien am Süden, u Montenegro am Westen an u Serbien am Norden an Osten.

An der Antiquitéit waren an där Regioun d'Kinnekräich Dardania an déi spéider
réimesch Provënz Dardania. Am Mëttelalter war se Deel vu Serbien éier se vum 15.
bis an d'fréit 20. Joerhonnert Deel vum Osmanesche Räich war. Enn des 19.
Joerhonnert gouf de Kosovo den Zentrum vun der albanescher
Onofhängegkeetsbeweegung mat der Liga vu Prizren. Als Resultat vun der Defaite
vum Osmanesche Räich am éischte Balkankrich (1912-1913) gouf et an d'Kinnekräich
Serbien integréiert. No enger Vereenegungsperiod am Kinnekräich vu Jugoslawien
gouf an der jugoslawescher Verfassung nom Zweete Weltkrich déi Autonom Provënz
vu Kosovo a Metochien als Deel vun der jugoslawescher Deelrepublik Serbien
geschaaft.

Laang undauernd ethnesch Spannungen tëscht dem Kosovo senger albanescher a
senger serbescher Bevëlkerung huet de Kosovo ethnesch dividéiert gelooss, wat zu
interethnescher Gewalt gefouert huet, dorënner dem Kosovokrich (1998-99). De
Krich ass mat enger Militärinterventioun vun der NATO zu Enn gaangen, déi
d'Bundesrepublik Jugoslawien dozou gezwongen huet hir Truppen aus dem Kosovo
zréckzezéien. De Kosovo ass doropshin en UN-Protektorat ginn. De 17. Februar
2008 huet dem Kosovo säi Parlament d'Onofhängegkeet erkläert. D'Republik Kosovo
gëtt diplomatesch als eegene Staat vun 108 UN-Memberstate unerkannt. Serbien
weigert sech, de Kosovo als Staat unzeerkennen, obwuel et mam Accord vu Bréissel
2013 d'Legitimitéit vun de kosovareschen Institutiounen an dem Territoire säi
spezielle Status a Serbien unerkannt huet. Am Accord steet, datt déi ëffentlech
Institutiounen am Kosovo vun der Regierung vu Pristina a net vu Belgrad aus
operéiert ginn.

De Kosovo ass zanter Juni 2009 Member beim Internationale Währungsfong a bei der
Weltbank, an zanter 2012 och bei der Europäescher Bank fir Neiopbau an
Entwécklung. 23 vun den 28 EU-Memberstaten hunn d'Onofhängegkeet vum Kosovo
unerkannt; Zypern, Griicheland, Rumänien, d'Slowakei a Spuenien hunn et net.



https://lb.wikipedia.org/wiki/Karolenger

Den Numm Karolenger geet zréck op de fränkeschen Hausmeier Karl Martell a
bezeechent en Herrschergeschlecht vun de Franken. D'Virfahre vun de Karolenger
sinn den Arnulf vu Metz aus dem Geschlecht vun den Arnulfinger an de Pippin den
Eeleren aus dem Geschlecht vun de Pippiniden. D'Karolenger waren zanter 639 mat
Ënnerbriechungen, am Frankeräich un der Muecht, allerdéngs net als Kinneken (déi
iwwer ee Joerhonnert laang d'Merowenger waren), mä als Hausmeier. Bis an d'Mëtt
vum 8. Joerhonnert konnten se hir Muecht sou wäit ausbauen, datt kee
merowengesche Kinnek, deen dëst just pro forma war, missen ernannt ginn.

De Pippin de Jonken gouf 751, ënnerstëtzt vum Poopst, vun de fränkeschen Adlegen
zum Kinek vun de Franke akklaméiert. Dee bekanntste Vertrieder vun der Dynastie
vun de Karolenger, de Karel de Groussen, huet dat neit westréimescht Keesertum
gegrënnt, andeems e sech de 25. Dezember 800 zu Roum vum Poopst Leo III. zum
Keeser salben a kréine gelooss huet.

Nom Karel dem Grousse gouf 814 de Louis de Fromme Keeser, well dem Karel seng
eeler Jongen, de Karel de Jonken an de Pippin de Bocklege scho virun him
gestuerwe waren. Mä nach zum Louis dem Fromme senge Liefzäiten hunn deem seng
Jongen, de Lothar I., Ludwig II., Pippin a Charles II. „de Plakapp“ a
verschiddene Koalitiounen sech géint hire Papp rebelléiert a sech géigesäiteg
bekämft, woubäi allerdéngs de Rang vum Keeser, deen de Lothar zanter 817 als
Matkeeser vu sengem Papp hat, ni a Fro gestallt gouf. 843 hu sech déi dräi
Bridder, déi iwwerlieft haten, nämlech de Lothar I., de Ludwig II. an de Charles
II. am Traité vu Verdun gëeenegt, hir Herrschaft (awer net d'Räich) ze deelen.
Am Traité vu Meerssen gouf d'Herrschaft 870 tëscht dem Charles II. an dem Ludwig
II. op en Neits gedeelt, nodeem dem Lothar seng Jongen ouni Ierwe gestuerwe
waren. De Charles III. „den Décken“, Kinnek vun Ostfranken, huet 885 fir kuerz
Zäit déi zwéin Deeler vu Franke gëeent. No him koumen nach als Keeser den Arnulf
vu Kärnten an de Louis III. „de Blannen“. Duerno sinn d'Karolenger als
Keesergeschlecht ausgestuerwen.

D'Geschlecht vun de Karolenger huet an ënnerschiddleche Konstellatioune
Mëtteleuropa bis 987 beherrscht an hat e groussen Afloss op déi
fréimëttelalterlech Welt. Sou kann den Traité vu Verdun (843) als Ausgangspunkt
ugesi ginn, bei deem Frankräich an Däitschland als Länner entstane sinn. An der
Herrschaft vun de Karolenger läit och den Urspronk vun der federativer an
dezenraler Struktur vun der Herrschaftsausübung um Gebitt vum haitegen
Däitschland.

Wéi déi ostfränkesch Linn 911 mam Louis dem Kand ausgestuerwen ass, sinn
d'Ottonen nokomm. Am Westfrankeräich waren nach bis 987 Karolenger un der
Muecht, duerno sinn d'Kapetinger drukomm.

D'Stilepoch an der Architektur vun där Zäit, eng Form fu Virromanik, gëtt
„karolengesche Baustil“ genannt.



https://lb.wikipedia.org/wiki/John_Gr%C3%BCn

De Jean ("John") Grün, gebuer de 27. August 1868 zu Munneref a gestuerwen den 3.
November 1912 zu Ettelbréck, war e lëtzebuergesche Kraaftmënsch. Hie war besser
bekannt ënner dem Numm Herkul Grün an huet deemools als dee stäerkste Mann vun
der Welt gegollt.

De Jean Grün koum aus enger alagesiessener Munnerefer Handwierkerfamill. Säi
Papp Johann Grün war e Lakert an Dëppegéisser a seng Mamm d'Anna Schneider war
Hausfra. Seng Grousseltere waren de Johann Grün (*25.07.1801 Munneref) an
d'Susanna Heger (*25. Floréal am Joer 8).

Als Kand huet den Dëppegéissesch Jeng, wéi de John Grün genannt gouf, misse ganz
fréi sengem Papp bei der Aarbecht hëllefen. Mat enger Ieselskar ass
d'Dëppegéisserfamill uechter d'Land gefuer fir Dëppen an aner Geschir fir de
Stot ze verkafen oder ze flécken. Wann den Iesel mol net méi wollt zéien, war de
John un der Rei.

De 7. Januar 1889 ass den 21-järege Jean Grün mat sengem Kolleg, dem
Päerdshändler Klein, u Bord vun der "Swyzerland" an Amerika ausgewandert. Nodeem
e sech fir d'éischt als Barkeeper zu St. Louis iwwer Waasser gehalen huet, huet
en den Alexander Marx, e professionellen Athlet a Kraaftmënsch, kennegeléiert.
De Marx huet dem Grün säin Talent erkannt an déi zwéin hu sech zesummegedoen a
se sinn als Marx Brothers oder The Two Marks[Source ?] uechter d'Welt op Tournée
gaangen: Amerika, England, Schottland, Irland, Schweden, Norwegen, Dänemark,
Belsch an Däitschland.

Nodeem en eng Zäit laang mat der stäerkster Fra vun der Welt, der belscher
Athletin Miss Fanny, ënnerwee war, war de John Grün just nach eleng op Tournée
an ass a Frankräich, Italien, Holland, Australien, Südafrika an England
opgetrueden, wou e sech am wuelste gefillt huet.

De 16. Mee 1897 ass de John Grün virum Groussherzog Adolf um Walfer Schlass
opgetrueden. Am selwechte Joer war de John Grün op der Schueberfouer déi grouss
Attraktioun am "Grand-théâtre Fernando". 1898 huet hien op der Schueberfouer e
Karussell mat 11 Mënschen drop während e puer Minutten am Gläichgewiicht
gehalen.

Säi leschte groussen Optrëtt hat de John Grün 1909 zu Esch-Uelzecht. Kuerz
duerno, wéi en an Holland e Karussell mat fofzéng Leit gehuewen hat, huet en en
Hireschlag erlidden. E konnt duerno net méi schwätzen, sou datt e seng Carrière
als Kraaftmënsch huet missen opginn.

Fir sech säi Liewensënnerhalt ze verdéngen, huet de Grün zu High Wycombe, enger
Stad am Buckinghamshire 50 km westlech vu London, en Hotel kaaft, deen e mat
senger Fra Emily Comens bedriwwen huet.

D'Koppel hat dräi Kanner: Johnny, Emmy a Leo. Den eelste Bouf Johnny gouf vu
klengem u vu sengem Papp trainéiert an ass dacks mat him opgetrueden.

1911 ass seng Fra gestuerwen an et ass vun Dag zu Dag mat senger Gesondheet
biergof gaangen. Enn Januar 1912 ass en zréck op Lëtzebuerg gereest an huet déi
lescht Deeg vu sengem Liewen am psychiatresche Spidol zu Ettelbréck verbruecht,
wou en den 3. November am Alter vu 44 Joer gestuerwen ass. Dräi Deeg méi spéit,
de 6. November 1912, gouf en um Munnerefer Kierfecht begruewen.



https://lb.wikipedia.org/wiki/Indeschen_Ozean

Den Indeschen Ozean (kuerz: Indik, op indonesesche Kaarten och Indoneseschen
Ozean genannt) ass mat 74,9 Millioune km² (zirka 14,7 % vun der Uerwerfläch vun
der Äerd) deen drëttgréissten Ozean op der Äerd. Seng déifst Plaz ass 8047 Meter
ënner dem Niveau vum Mier. E grenzt un d'Antarktis, den afrikaneschen,
asiateschen an den australesche Kontinent a faasst e Volume vun zirka 291,9 Mio
km³.

Zu den Niewemierer gehéiereren d'Andamanemier, d'Arabescht Mier, de Golf vu
Bengalen, d'Grouss Australesch Bucht, de Golf vun Aden, de Golf vum Oman, de
Kanal vu Mosambik, de Persesche Golf, d'Rout Mier an d'Strooss vu Malakka.

Am Indeschen Ozean leien d'Inselstaaten Indonesien, Madagaskar a Sri Lanka.
Eegestänneg Inselgruppe sinn d'Komoren (mam franséischen Departement vun déisäit
dem Mier Mayotte), d'Seychellen, Sansibar (mat der Insel Pemba) an d'Maldiven.
D'Inselgrupp vun de Maskarenen setzt sech zesummen aus Mauritius mat der Insel
Rodrigues an dem franséischen Iwwerséidepartement La Réunion.

D'Inselgrupp Sokotra gehéiert zu derr Republik Jemen. Den indeschen
Uniounsterritoire Andamanen an Nikobaren besteet aus den Inselgruppen Andamanen
an Nikobaren. D'Inselgruppe Lakkadiven an Amindiven an och d'Insel Minicoy
bilden bilden zesummen den indeschen Uniounsterritoire Lakshadweep.

De Chagos-Archipel mat der Haaptinsel Diego Garcia ass dee leschte Briteschen
Territoire am Indeschen Ozean. D'Insel Phuket gehéiert zu Thailand.

Zu Australien gehéieren d'Chrëschtdagsinsel, d'Kokosinselen, d'Heard- a
McDonald-Inselen, d'Ashmore- a Cartier-Inselen.

Zum Indeschen Ozean gehéiere weiderhin d'Franséisch Süd- an Antarktisterritoiren
Kerguelen.



https://lb.wikipedia.org/wiki/Hesiod

Den Hesiod, Hêsiodos op griichesch, gebuer ëm 700 v. Chr.), war e griichesche
Poet deen als Bauer an Hiert a Böotien gelieft huet.

Verschiddene Quellen no ass den Hesiod a Böotien gebuer. Säi Papp war e Bauer vu
Kyme a Klengasien.

Den Hesiod huet sech anscheinend e Stéck Land net wäit vun Ascra ewech kaaft,
sech bestuet a war Papp vun zwéi Bouwen.

Fir sengem Brudder bei der Gestioun ze hëllefen an him de richtege Wee ze
weisen, huet den Hesiod d'Gedicht Wierker an Deeg geschriwwen (Werke und Tage,
Les Travaux et les Jours). Dëst Wierk ass an de Kontext mat der Agrarkris ze
setzen an dem Ufank vun der griichescher Kolonisatioun op der Sich no méi Land.

Den Hesiod zielt eis, datt wéi e Paschtouer um Helikon war, hätt hien d'Muse
begéint, déi him virgeworf hunn, hie wir liddereg. Doropshin huet hien
decidéiert, sech komplett dem Kult vun de Musen ze widmen, an hie gewënnt e
Concours an der Poesie. Der Legend no soll un dësem Concours och den Homer
deelgeholl hun, mä den Hesiod zielt eis dovun näischt.

Dat eenzegt dat mir wierklech iwwer den Hesiod wëssen, ass wat hien eis iwwer
sech erzielt. Mir wësse Bescheed iwwer d'Landwirtschaft um Helikon, säi Gewënn
vum Poesie-Concours, de Sträit mat sengem Brudder an d'Gebuert vu senge Jongen.
Zimlech sécher ass, datt hien ermuert gouf. De Rescht si Spekulatiounen vun
aneren antiken Auteuren, a sou fënnt een heefeg verschidde Versiounen.



https://lb.wikipedia.org/wiki/Helium

Helium (Symbol He) ass e chemescht Element mat der Uerdnungszuel 2 am
Periodesystem vun den Elementer. Den Helium zielt zu den Edelgasen.

Den Helium fänkt u mat kache bei -268,9 °C a kann nëmme flësseg gemaach gi bei
26 Bar a -272,1 °C. Bei -270,82 °C entsteet eng Form déi Helium 2 genannt gëtt
an déi 600-mol besser Hëtzt leet wéi Koffer a Maueren eropleeft. Ons Atmosphär
enthält 0,0005 %(vol) He, am Universum ass et nom Waasserstoff dat zweetheefegst
Element mat 23 % an der Mass.

Den Helium gëtt haaptsächlech als Gas benotzt fir eng kënschtlech Atmosphär ze
maachen, déi net mam Rescht vun de Produkter (Gasen, Flëssegkeeten, Festkierper)
reagéiere kann.

Dat läit dodrun datt den Helium eng Orbital 1s2 huet. Déi Orbitéit ass ënner
normale Bedingunge komplett a ka keng klassesch kovalent Bindung agoe wéi et bei
H2O de Fall ass.

Et ass allerdéngs bekannt datt Helium ënner spezielle Konditioune ka Reaktiounen
agoen . Déi éischt vun dëse Reaktiounen ass an de 50er Jore bei der Sich no
Karboanione fonnt ginn, mat engem extrem schwaache Rendement vun 0,06 % CH3He.

Fir déi Moleküll z'erkläre muss een dat klassescht Konzept vun der Koppelbindung
an de Molekülle vergiesen, an et sou gesinn, datt CH3+ sou reaktiv ass, datt déi
Lacune mat dem Doublet vun der 1s2 vum Helium ka reagéieren.

De Gas gëtt dacks nach anescht benotzt an zwar fir e Loftballon fortfléien ze
loossen. Beim Dauchen an an der Medezin gëtt Helium heiansdo benotzt fir den N2
z'ersetzen. Des Weidere gëtt Helium gebraucht fir ofzekillen z. B. an
Nuklearreakteren.



https://lb.wikipedia.org/wiki/Guyane

D'Franséisch Guyane (och Franséisch-Guyana, franséisch Guyane française
[gɥiˌjanfʀɑ̃ˈsɛːz] oder Guyane) ass en Iwwerséidepartement an eng Regioun vu
Frankräich, am Norde vu Südamerika um Atlanteschen Ozean tëscht Brasilien a
Suriname bei 4° nërdlecher Breet a 53° westlecher Längt.

D'Guayane ass e vollintegréierten Deel vum franséische Staat a gehéiert och
domat zur Europäescher Unioun.

Den Departement huet eng Fläch vu 86.504 km² an ass domat ongeféier sou grouss
wéi Éisträich. En huet eng 378 Kilometer lang Küst um Atlantik, 730 Kilometer
Grenz mat Brasilien a 510 Kilometer mat Suriname.

Den héchste Punkt ass de Mont Bellevue mat 850 m iwwer dem Mier. Am Süde vum
Land erstreckt sech eng kleng Mëttelgebiergskette mat maximalen Héichten ëm
800 m, de Massif Tabulaire. Déi wichtegst Flëss si vu Westen no Osten de Maroni,
deen d'Grenz mat Suriname mécht, de Sinnamary, den Approuague a den Oyapock,
deen op der Grenz mat Brasilien ass.

D'Guayane huet dat gréisst zesummenhängend Bëschgebitt vu Frankräich a vun der
Europäescher Unioun. 90 % vum Land si mat tropesche Reebëscher bedeckt. De
wäitaus gréissten Deel vun der Bevëlkerung lieft op der Küst, wou déi gréisst
Agglomeratioune sinn.



https://lb.wikipedia.org/wiki/Geld

Geld, (ofgeleet vu: gelt = Bezuelen, Tausch), oder Suen, ass en Tauschmëttel vum
2. Grad, dat e benotze ka fir ze kafen, ze bezuelen, Besoinen ze befriddegen a
Verflichtungen anzegoen oder opzeléisen. An der Regel ass d'Geldwiesen staatlech
organiséiert. An de vollekswirtschaftlechen Theorië gëtt d'Notioun vum Geld
ausféierlech behandelt.

Duerch d'Benotze vum Geld gëtt et einfach, fir ze bezuelen. Mä et gëtt och méi
einfach, duerch d'Zwëscheschalte vu Geld, Saachen ouni Verloscht ze tauschen,
wéi dat fréier beim Troc (Tausch ouni Geld) de Fall war. Datselwecht ass och
wouer fir d'Ofgläiche vun enger Schold. Fir d'Funktioun als universellt Mëttel
beim Tausch erfëllen ze kënnen, muss genuch Geld am Ëmlaf sinn, an och an enger
konstanter Quantitéit. Ass dat net de Fall, verännert sech de Wäert vum Geld an
den Tausch gëtt schwiereg. Et kënnt dann zur Inflatioun zu engem Wäertverloscht
vum Geld an deem enge Fall oder zur Deflatioun am ëmgekéierte Fall.

Dat ass d'Geld op de Konten, dat kurzfristeg disponibel ass. Zesumme mat dem
Boergeld ergëtt sech d'Geldmass déi am Ëmlaf ass.

E Scheck ass eng schrëftlech Uweisung un eng Bank, fir e festgeluechte Betrag un
de Proprietär oder de Porteur vum Scheck kurzfristeg ze bezuelen. Wa keen Numm
um Scheck vermierkt ass, handelt et sech ëm en Inhaberscheck (fr.: chèque au
porteur). E gëtt dann un deen, deen e presentéiert, bezuelt, soss muss
d'Persoun, bei senger Aléisung sech ausweisen. E nominative Scheck kann iewer
och un eng Drëttpersoun duerch e Vermierk op senger Rëcksäit weidergereecht
ginn. Da gëtt vun endosséieren oder engem Endossement geschwat. Wie sécher goe
wëll, datt de Scheck net gestuel gëtt oder verluer geet, dee barréiert säi
Scheck mat zwéin paralleel Strécher, an der Mëtt oder am lénksen Eck vum Scheck
(Barréierte Scheck: kuckt méi héich d'Bild). Da gëtt de Scheck nämlech net boer
ausbezuelt mä op engem Kont guttgeschriwwen.



https://lb.wikipedia.org/wiki/Franciscus_(Poopst)

De Franciscus (fr: François, de: Franziskus, en: Francis), mat biergerlechem
Numm Jorge Mario Bergoglio, gebuer de 17. Dezember 1936 zu Buenos Aires an
Argentinien, ass zanter dem 13. Mäerz 2013 Poopst.

Den 266. Bëschof vu Roum gouf um Enn vum zweeten Dag vun der Konklav gewielt.
Hien ass deen éischte Jesuit, deen éischte Latäinamerikaner an deen éischten
Net-Europäer zanter méi wéi 1200 Joer, deen op déi Plaz gewielt gouf. Hie war
bis zur Wal zum Poopst Äerzbëschof vu Buenos Aires. Duerch säi Poopstnumm,
stellt hie sech an d'Nofolleg vum Franz vun Assisi, dem Hellege vun den Aarmen.

De Jorge Mario Bergoglio ass de Jong vun italieneschen Awanderer, dem Mario an
der Regina Bergoglio. 1958 ass hien an de Jesuitenuerden agetrueden an huet
Theologie a Philosophie um Colegio Máximo San José zu San Miguel studéiert. Den
13. Dezember 1969 gouf hien zum Priister geweit. Zu San Miguel war hien och
Novizemeeschter an huet Theologie ënnerriicht.

Vun 1973 bis 1979 war de Bergoglio Provënzialprior an Argentinien. An de Joren
1980 bis 1986 war hie Rekter vun der Philosophescher an Theologescher Fakultéit
vu San Miguel. Säin Theologiestudium huet hien 1986 mat engem
Fuerschungsopenthalt zu Frankfurt am Main weidergefouert an zwar op der
Philosophesch-Theologescher Héichschoul Sankt Georgen. Hien huet awer net
promovéiert. Duerno huet hien zu Córdoba als geeschtleche Begleeder geschafft.

Den 20. Mee 1992 gouf hie vum Jean-Paul II. zum Titularbëschof vun Auca a
Weibëschof vu Buenos Aires ernannt an de 27. Juni geweit. Den 3. Juni 1997 gouf
hien du Koadjutoräerzbëschof vu Buenos Aires an den Nofolger vum Antonio
Kardinal Quarracinos, deen den 28. Februar 1998 gestuerwen ass. Gläichzäiteg war
de Bergoglio och Bëschof vun de Gleewege vum orientalesche Ritus an Argentinien.
2001 gouf hien du Kardinol.

Vum 8. November 2005 bis den 8. November 2008 war hie President vun der
Argentinescher Bëschofskonferenz. Hie war och Member vun der Kongregatioun fir
de Gottesdéngscht an d'Sakramentenuerdnung, vun der Kongregatioun fir de Klerus
an der Kongregatioun fir d'Instituter vum geweite Liewen a fir d'Gesellschafte
vum apostolesche Liewen. De Bergoglio war och nach Member vum Peepstleche Rot
fir d'Famill a vun der Peepstlecher Kommissioun fir Latäinamerika.

De Bergoglio hat scho bei der Konklav 2005 vill Stëmmen als Alternativkandidat
zum Joseph Ratzinger kritt.

De Bergoglio charakteriséiert eng grouss pastoral Erfarung. Hien ass bekannt
dofir, datt hie sech mat klore Wierder an Aktiounen fir déi manner Bemëttelt
asetzt a fir sozial Gerechtegkeet, géint d'Korruptioun, d'Mafia, den Drogen- a
Mënschenhandel wéi och géint d'Prostitutioun kämpft.

Dem Bergoglio seng Roll während der argentinescher Militärdiktatur ass
ëmstridden. A Menschenrechtskreesset gëtt him virgehäit, der Junta ze nogestanen
ze hunn. Och wéinst senger homophober Haltung während der Aféierung vum
gläichgeschlechtleche Bestietnes an Argentinien, dat hien ënner anerem als
"anthropologesche Schrëtt no hannen" beschriwwen huet, a senger Oppositioun
géintiwwer der Ofdreiwung gëtt hie kritiséiert.



https://lb.wikipedia.org/wiki/Eilen

D'Eilen (wëssenschaftlech: Strigiformes) sinn eng Uerdnung an der Klass vun de
Vigel (Aves). Weltwäit ginn et ronn 200 Aarte vun Eilen. Et fënnt ee s'op alle
Kontinenter, ausser der Antarktis. Déi meescht Aarte sinn nuetsaktiv, woufir si
eng Rëtsch Upassungen entwéckelt hunn.

D'Eile friesse virun allem kleng Mamendéieren, mä awer och aner kleng
Wierbeldéieren, Wierm, Schleeken a grouss Insekten.

D'Eile ginn an zwou Familljen agedeelt: d'Famill vun de Schleiereilen
(Tytonidae) an déi vun den Eilen a méi engem enke Sënn vum Wuert (Strigidae).

Am Lëtzebuergesche sinn d'Begrëffer Eilen a Kauzen (och nach Käiz) am Gebrauch,
déi awer kenger wëssenschaftlecher Andeelung entspriechen. Eng Alternativ zu
dësen Nimm ass wuel de Begrëff Échel, deen ëmmer manner gebraucht gëtt. Zu den
Eile ginn d'Aarte gezielt, déi e laangezunnene Kierper hunn, wéi z. B. d'Tureil,
während d'Kauzen e méi kuerzen a ronne Kierper hunn (z. B. de Steekauz.

D'Eilen hunn e Kierperbau dee sech vun deem vun allen anere Vullen ënnerscheet.
Déi meescht vun deenen Ënnerscheeder hu sech am Laf vun der Evolutioun als
Upassungen un déi nuetsaktiv Liewensweis an un d'Juegd entwéckelt.

D'Eilen hunn opfälleg grouss Aen, déi no vir geriicht sinn an déi hinnen et
erlaben, hir Ëmwelt a virun allem och hir Affer raimlech, also dräidimensional
ze gesinn, wat hinnen erlaabt, d'Vitess an och d'Distanzen z'erkennen. D'Ae sinn
onbeweeglech, wat doduerch kompenséiert gëtt, datt si hire Kapp bis zu 270°
dréie kënnen, fir hiert Gesiichtsfeld z'erweideren. Zousätzlech zum ieweschten
an ënneschten Aendeckel, gëtt et nach eng drëtt beweeglech Haut déi d'A schütze
kann, déi sougenannten Nickhaut.

Während bei deenen anere Vigel d'Ouerëffnungen an der Regel ronn sinn, hunn
d'Eile schlitzförmeg Ëffnungen, déi bal sou lang si wéi de Kapp héich ass. Déi
riets Ëffnung läit e bësse méi héich wéi déi op der lénkser Säit. Beweeglech
Ouerläppercher virun an hannert den Ouerëffnungen droe kuerz an haart Fiederen.
De Schädel vun den Eilen ass, am Vergläich zu deem vun anere Vigel, däitlech méi
breet, wouduerch säitleche Schall e Brochdeel vun enger Sekonn éischter op dat
eent Ouer ukënnt. All dës anatomesch Kennzeechen erlaben et den Eile Geräischer
am Raum ze lokaliséieren an d'Distanzen anzeschätzen. Vill Eilen hunn en
opfällege Gesiichtsschleier, deen de Schall a Richtung Oueren dirigéiert. D'Eile
si besonnesch ëmpfindlech fir Geräischer mat enger héijer Frequenz, wéi déi vun
de Mais z. B. Geräischer mat enger déiwer Frequenz héiere se däitlech manner
gutt.

Eile gëtt et, ausser an der Antarktis, op alle Kontinenter. Et fënnt ee se sou
gutt wéi an alle Liewensraim, vun de Bëscher bis an d'Savannen, d'Fiichtgebidder
an d'Tundra. Déi meescht Aarte liewen an den tropeschen a subtropesche Géigende
vu Südamerika a vun Asien.

Zu Lëtzebuerg gëtt et sechs Eilenaarten déi d'ganzt Joer am Land liewen an och
do bréien: d'Tureil (de: Schleiereule), d'Huereil (de: Waldohreule), den Uhu
(de: Uhu), de Bëschkauz oder Baméchel (de: Waldkauz) an de Steekauz (de:
Steinkauz). Donieft gëtt et nach 5 Eilenaarten déi sech nëmmen um Duerchzuch zu
Lëtzebuerg ophalen.



https://lb.wikipedia.org/wiki/Eechen

D'Eechen, Quercus, sinn eng Gattung Beem aus der Famill vun de Fagaceae, déi an
den nërdlechen, temperéierten Zonen, an an den héije Bierger an den Trope
virkommen.

Sou gëtt et Eechen an Nordamerika, Mexiko, op de karibeschen Inselen, an
Zentralamerika, a Kolumbien an Eurasien, an an Nordafrika. Déi meescht Zorte vun
den Eeche gëtt et hautdesdaags an Nordamerika. D'Haaptursaach dofir ass
d'Nordsüdorientéierung vun de grousse Biergketten um amerikanesche Kontinent.
Déi geographesch Situatioun huet et erlaabt, datt d'Beem sech konnte während den
Äiszäiten no Süde verzéien an duerno erëm konnten an den Norden eropkommen.
Duerch d'Ost-West Orientéierung vun den héije Bierger an Europa war dat net
méiglech, sou datt do vill Aarten ausgestuerwe sinn.

D'Eeche si bis elo an iwwer 800 Aarte beschriwwe ginn. Déi meescht Eeche hu
Bamformen, an ongeféier d'Hallschent dovu behalen hir Blieder Summer wéi Wanter.
D'Fruucht vun den Eechen ass d<nowki>'</nowki>Eechel.

An de Bëscher am Norde vun Europa zielen d'Summereech, an d'Wantereech zu den
Haaptholzarten. Zanter ongeféier 1850 gëtt an Europa an de Bëscher déi
amerikanesch Eechenaart Quercus rubra ugeplanzt. Am meeschte fënnt een do
Quercus borealis, var. maxima.

Am Süde vun Europa, besonnesch a Südfrankräich, a Spuenien an a Portugal ass
d'Korkeech doheem. Si gëtt do dacks a Plantage gezillt, an déi bescht Deeler vun
hirer Schuel déi all 9-12 Joer erofgeschielt gëtt, gi fir d'Produktioun vu
Fläschestëpp benotzt.



https://lb.wikipedia.org/wiki/Dresden

Dresden (sorbesch: Drježdźany; ofgeleet aus dem alsorbeschen Drežďany fir
Suppen-Awunner, tschechesch: Drážďany) ass d'Haaptstad vum Fräistaat Sachsen an
Däitschland. Dresden läit op der Elbe, nordwestlech vun den Elbsandsteebierger,
Dresden ass de politeschen a kulturellen Zenter vum Fräistaat Sachsen.

Um Gebitt vun der Stad Dresden gëtt et Iwwerreschter vun engem Tempel, deen op
d'Joer 4800 v. Chr. zréckgeféiert gëtt. D'Stadgebitt gouf an der Steenzäit
weider besidelt.

Déi eigentlech Grënnung vun Dresden soll am Joer 1173 gewiescht sinn. An engem
Dokument vun 1216 geet fir d'éischt vun Dresden an engem schrëftlechen Dokument
Rieds, a méi besonnesch vun der Kräizschoul um Stadgebitt Blasewitz/Striesen.

Ëm 1500 hat d'Stad Dresden mat den Uertschaften rondrëm ongeféier 6.000 Awunner.

Déi schéinst Period ass fir d'Stad ënner der Regierung vum Friedrich August I.
(genannt de "Staarken"), dee spéider och Kinnek vu Polen gouf, ugaangen. Eng
Partie Gebaier, wéi d'Haffkierch an aner Barock-Bauwierker, ginn op déi Zäit
zréck. Am Laf vun dësem Opschwong huet d'Populatioun sech vun 1700-1755 op 63
000 Awunner verdräifacht.

Am Joer 1813 stoung d'Stad am Mëttelpunkt vun de Krichshandlunge vum Napoleon,
deen op den zwou Säite vun der Elbe seng Arméien opgestallt hat. Fir Dresden war
dat eng ganz turbulent Zäit.

Ënner der Regierung vum Kinnek Johann (1854-1873) huet Dresden sech zu sengem
Avantage weiderentwéckelt.

Wéi den Zweete Weltkrich ugaangen ass, war Dresden mat 642.143 Awunner déi
siwentgréisst däitsch Stad. Bis an den August 1944 war d'Stad Dresden vu
Bombardementer aus der Loft verschount bliwwen, well se net am Perimeter vun den
alliéerte Bommefliger louch. Dat heescht datt am Hierscht 1944 Dresden déi
lescht méi grouss Industrie- a Verwaltungsstad a Verkéierszentrum war, déi bis
du vum Krich verschount bliwwe war.

Wéi vum August 1944 un, Dresden och net méi viru Bombardementer aus der Loft
sécher war, waren d'Bombardementer vun alliéierte Fliger vum 13. a 14.Februar
1945, vun enger onerwaarter Ausmooss. Betraff war dat 15 km² grousst Stadgebitt
am Zenter vun Dresden. Dobäi goufen déi meescht historesch Barock-Gebaier a vill
Konschtschätz komplett zerstéiert. Well och Splitter- a Brandbommen agesat
goufen, war d'Zuel vun den Affer héich. Déi genee Zuel vun Doudege konnt ni
offiziell festgestallt ginn, well deemools vill Flüchtlingen, op der Flucht
virun de russeschen Truppe sech zu Dresden opgehalen hunn, an do net
registréiert waren. No den allgemenge Schätzungen sollen ëmmerhi 24.000
Mënschen, oder méi, bei dëse Bombardementer ëm d'Liewe komm sinn.



https://lb.wikipedia.org/wiki/Dikrech

Dikrech ass eng vun den 12 lëtzebuergesche Stied an déi eenzeg Uertschaft an der
Gemeng Dikrech.

D'Stad ass den Haaptuert vum Kanton Dikrech, wéi och vu sengem Distrikt. Dikrech
bilt, zesumme mat de Gemenge Bettenduerf, Ettelbréck, Ierpeldeng, Schieren a
Kolmer-Bierg den Zentrum vun der Nordstad. Déi Regioun gëllt, nom IVL, nieft der
Stad an Esch-Uelzecht, als drëtten Entwécklungspol vum Grand-Duché.

D'Symbol vun Dikrech ass den Iesel. Zu sengen Éiere steet den Ieselsbur, entworf
vum Bonifatius Stirnberg, an der Groussgaass.

Hiren Numm huet d'Stad dem Vaterländliches Lesebuch für die luxemburger
Volkschule 1885 no aus der Zäit vum Karel dem Groussen. Hien huet um Enn vum 8.
Joerhonnert Sachsen an d'Géigend vun Dikrech ëmsidele gelooss, fir s'ënnert seng
Kontroll ze bréngen. Fir déi heednesch Sachsen zum Chrëschtentum ze bekéieren
huet hien dunn zu Dikrech eng Kierch baue gelooss. Duerch den Numm déi d'Sachsen
der Kierch ginn hunn (Diet-Kirch = Vollekskierch) ass am Laf vun der Zäit den
Numm Dikrech entstanen.

Ënner der Bezeechnung Diecirke gouf d'Stad Dikrech fir d'éischt am Joer 1182 an
engem Dokument ernimmt.

Schonn zur Réimerzäit gouf et op der Plaz vun der haiteger Alstad e grousse
landwirtschaftlechen Haff. Do virdrun huet de Kiem Tongeren-Tréier iwwer d'Sauer
gefouert.

Dikrech ass och bekannt duerch säi fréieren Hippodrom, op deem 1895 déi éischt
Päerdscourse zu Lëtzebuerg geridde gouf. D'Päerdscourssen, déi do bis zum Zweete
Weltkrich, an nach eng Kéier duerno, geridde goufen, waren ëmmer staark besicht.

Déi schwéierst Zäit hat Dikrech, wéi déi meescht Éisleker Gemengen, am Zweete
Weltkrich. Zemools am Dezember 1944, wou de ganze Sauerdall d'Südflank vun der
Ardennenoffensiv war, gouf et zu Dikrech schwéier Gefechter, bei deenen den
Zentrum vun der Stad bal ganz zerstéiert gouf.

Zanter 1955 ass zu Dikrech, um Härebierg, an der eenzeger Millitärkasär vum
Land, d'Lëtzebuerger Arméi stationéiert.



https://lb.wikipedia.org/wiki/Dicht

D'Dicht (méi genee: Massendicht) vun engem Kierper ass d'Verhältnes vu senger
Mass zu sengem Volumen. Si gëtt zum Beispill a Gramm pro Kubikzentimeter oder
Kilogramm pro Liter uginn. Bildlech gesot beschreift si, ob de Kierper fir seng
Gréisst liicht wéi eng Plomm oder schwéier wéi Bläi ass.

Zerdeelt een e Kierper, dee gläichméisseg aus demselwechte Material zesummegesat
ass, da kritt een Deeler mat anere Massen, anere Formen an anere Gréissten. Awer
d'Verhältnes vun der Mass M {\displaystyle M} zum Volumen V {\displaystyle V} ,
d'Dicht

Mat -dicht zesummegesate Wierder bezeechnen och aner Gréissten, déi op
d'Volumen, heiansdo awer och op eng Fläch, eng Längt, e Frequenzintervall oder
Aneres bezunn ginn.

Bei bestänneg verdeelter Matière ass d'Mass d M {\displaystyle \mathrm {d} M} an
engem fir kleng a méi kleng Beräicher onofhängeg vun d V {\displaystyle \mathrm
{d} V} . De Grenzwäert definéiert d'Massendicht ρ , {\displaystyle \rho \,,}

Fir een homogene Kierper, deem seng Massendicht a sengem Kär iwwerall de Wäert ρ
0 {\displaystyle \rho _{0}} huet, ass d'Gesamtmass M {\displaystyle M} d'Produkt
vun Dicht an Volumen V , {\displaystyle V\,,}

D'Dicht ergëtt sech aus de Masse vun den Atomen, aus deenen d'Material besteet,
an aus hiren Ofstänn. An homogenem Material, zum Beispill an engem Kristall, ass
d'Dicht iwwerall gläich. Si ännert sech normalerweis mat der Temperatur an, bei
Matièren, déi wéi Gase kompressibel sinn, mat dem Drock. Dofir ass d'Dicht vun
der Atmosphär uertsofhängeg an hëlt mat der Héicht of.

D'Reciproque vun der Dicht gëtt spezifesche Volume genannt a spillt virun allem
an der Thermodynamik vun de Gasen an Dämp eng Roll. D'Verhältnes vun der Dicht
vun engem Stoff zu senger Dicht am Normzoustand gëtt als Relativ Dicht
bezeechent.



https://lb.wikipedia.org/wiki/David_Cameron

Den David William Donald Cameron, gebuer den 9. Oktober 1966 zu London ass e
britesche Politiker. Hie war vun 2010 bis 2016 Premierminister.

Den David Cameron gouf de 6. Dezember 2005 de 26. President vun der
Konservativer Partei. Hien ass ausserdeem Deputéierten am Britesche Parlament
vum Waldistrikt Witney am Oxfordshire.

Bei de Parlamentswale vum 6. Mee 2010 kruten déi Konservativ, mam Cameron un der
Spëtzt, 306 Sëtzer, 20 ze mann fir d'Majoritéit ze hunn. Hie gouf den 11. Mee
vun der Kinnigin Elizabeth II. zum Premierminister ernannt, an enger
Koalitiounsregierung mat de Liberal-Demokraten.

Bei de Parlamentswale vum 7. Mee 2015 huet d'Konservativ Partei d'absolut
Majoritéit vun de Sëtzer kritt, an de Cameron blouf Premierminister. Fir déi
EU-kritesch Stëmmen a senger Partei ze zëssen, huet hie fir den 23. Juni 2016 e
Referendum ausgeruff, doriwwer, op Groussbritannien sollt an der EU bleiwen oder
austrieden. Dëse sougenannt Brexit-Referendum goung mat 51,9 % fir en Austrëtt
aus, an de Cameron huet doropshin säi Récktrëtt ugekënnegt. Den[13. Juli
2016 gouf d'Theresa May seng Nofolgerin als Presidentin vun der Konservativer
Partei an als Premierministesch.



https://lb.wikipedia.org/wiki/D%C3%A4itsch_Demokratesch_Republik

Déi Däitsch Demokratesch Republik (gängeg Ofkierzung DDR, och alt Ostdäitschland
genannt) war e Staat an Mëtteleuropa, dee vun 1949 bis 1990 existéiert huet. E
gouf an der sowjetescher Besatzungszon opgeriicht, zum Deel als Reaktioun op
d'Formatioun, am Westen, vun der Bundesrepublik Däitschland an den 3 westleche
Besatzungszonen.

Si ënnerlouch engem kommunistesche Regime, resp. enger realsozialistescher
Diktatur, ënner der Féierung vun der Sozialistescher Einheitspartei Deutschlands
(SED). Wéi déi meescht aner Ostblocklänner war d'DDR ekonomesch, ideologesch a
militäresch praktesch ganz vun der Sowjetunioun ofhängeg.

Vill Leit ware mat de politeschen an ekonomesche Konditiounen net averstanen. Et
koum zu engem Vollekopstand, de 17. Juni 1953, dee vu sowjeteschen Truppen
ermëlzt gouf, an an den éischte 10, 15 Joer gouf eng massenhaft Emigratioun an
de Westen. Dësem Verloscht vu virun allem jonken a gutt ausgebilte Leit huet
d'Staatsféierung doduerch en Enn gesat, datt stënterlech, am August 1961,
d'Berliner Mauer opgeriicht gouf an och d'Grenz tëscht Ost- a Westdäitschland
hermetesch zougemaach gouf.

Mat Hëllef vum Ministerium für Staatssicherheit (kuerz MfS oder Stasi genannt)
huet de Staat e System vun Iwwerwaachung, Intimidatioun bis hin zu
systemateschem Fäerdegmaachen vun oppositionellen Aktivitéiten oder Gruppen
ënnerhalen, deen déi ganz Bevëlkerung duerchwuess hat. Déi ganz Erzéiung a
Bildung, vun der Spillschoul bis op d'Universitéit, war drop ausgeriicht
"sozialistesch Perséinlechkeeten" auszebilden.

Wéi an der Sowjetunioun de Michael Gorbatschow 1986 Glasnost a Perestroika
ausgeruff huet, fir de verkuuschte Staat ze reforméieren (a virun der
wirtschaftlecher Faillite ze retten) hate vill Leit an der DDR d'Hoffnung, och
bei hinne géif sech déi wirtschaftlech a politesch Lag besseren. Den Erich
Honecker huet awer refuséiert, dës Reforme bei sech doheem anzeféieren, wat
d'Zuel vun den Onzefriddene staark an d'Luucht gedriwwen huet. Am Summer 1989
sinn, nodeems den Eisene Rideau an Ungarn ofgebaut gouf, Dausende vu Leit iwwer
Ungarn, oder westdäitsch Ambassaden zu Prag an zu Warschau, an de Weste
fortgelaf. Gläichzäiteg hunn, vun ufanks e puer Dosen, bis an de Wochen dono
-zegdausenden, Leit op der Strooss géint de Regime friddlech protestéiert.
Haseleg gouf d'Spëtzt ausgewiesselt a vu Reforme geschwat, mä d'Leit hu weider
protestéiert. Déi vum Regime sou net gewollt Ëffnung vun der Mauer, den 9.
November 1989, huet zum schëtzegen Ënnergang vum Regime a vum Land bäigedroen.
Den 18. Mäerz 1990 gouf et eng éischt Kéier fräi Walen, bei deenen eng
Schwësterpartei vun der westdäitscher CDU, d'Allianz für Deutschland, gewonnen
huet, sou datt den 1. Juli 1990 eng Währungsunioun mat Westdäischland a Kraaft
getrueden ass an d'D-Mark offiziell Währung an der DDR gouf, an am August
d'DDR-Parlament gestëmmt huet, datt d'Bundeslänner vun der DDR der
Bundesrepublik Däitschland op den 3. Oktober 1989 sollte bäitrieden.



https://lb.wikipedia.org/wiki/CFL_1800

Vun 20 Maschinnen, déi d'CFL an de Joren 1963 a 1964 kaaft huet, fueren der am
Moment (Stand Dezember 2011) nach 2, an dat nëmmen am Frachtberäich. Si
gehéieren zanter Juni 2007 der CFL-Cargo.

D'SNCB hat 42 baugläich Lokomotiven, déi do an der Serie 55 immatrikuléiert
waren. Se goufe gréisstendeels vun der Duebelserie 77/78 ersat.

Zanter 2004 fueren d'1800er plangméisseg keng Persounenzich méi. Geleeëntlech
koumen der an de Joren 2004 an 2005 als Ersatz zum Asaz. Bis Dezember 2010
sollten d'1800er op der CFL-Linn 60 tëscht Beetebuerg - Belval - Attem fueren.
Wéinst dem economeschen Opschwong an dem Manktem un Diesellokomotive komme s'op
onbestëmmt Zäit nach op de Strecke Lëtzebuerg-Triage - Bartreng a Beetebuerg -
Belval - Attem an den Asaz.

D'CFL 1800 waren net serieméisseg mat enger Chaudière equipéiert. Fir mat den
CFL Wegmänner an den internationalen Zich op der Nordstreck kënnen ze fueren,
kruten eng Rei 1800er Dampchaudièren agebaut. Nodeem d'CFL-Cargo d'Maschinnen
iwwerholl huet, goufen se nees ausgebaut fir Gewiicht ze spueren.



https://lb.wikipedia.org/wiki/Barack_Obama

De Barack Hussein Obama II, gebuer de 4. August 1961 zu Honolulu op Hawaii, ass
en US-amerikanesche Politiker (Demokratescher Partei). Hie war vum 20. Januar
2009 bis den 20. Januar 2017 de 44. President vun de Vereenegte Staaten.

Hien hat am November 2008 géint den John McCain d'Presidentschaftswalen an den
USA gewonnen an huet den 20. Januar 2009 säin Eed als President geleescht.

De Barack Obama war deen éischten afroamerikanesche President vun de Vereenegte
Staaten an deen éischte President, deen net um amerikanesche Kontinent gebuer
ass, an zwar op Hawaii. Hien huet seng Fonctioun matzen an der globaler
Finanzkris ugetrueden an huet als eng vu sengen éischten Amtshandlungen e
Konjunkturprogramm an Héicht vu 787 Milliarden Dollar duerchgesat. 2009 krut hie
fir säin Engagement fir de Weltfridden an den Atomwaffen-Ofbau de
Friddensnobelpräis. Am Fréijoer 2010 huet hien eng breet Gesondheetsreform
ëmgesat, déi et fir d'éischte Kéier Millioune vun US-Amerikaner erméiglecht huet
Zougank zu enger Krankenassurance ze kréien. Den 1. Mee 2011 kunnt hie
verkënnegen, datt eng Spezialunitéit vun der US-Arméi den zanter Joere gesichten
Terrorist Osama bin Laden doutgemaach hätt.

De 6. November 2012 gouf hie fir eng zweet Amtsperiod erëmgewielt, säi
republikaneschen Erausfuerderer war dës Kéier de Mitt Romney. Am Frijoer 2015
huet hien, no enger diplomatescher Kris vu bal 50 Joer, de Kontakt mat Kuba
gesicht an d'politesch Bezéiunge mat der Karibikinsel verbessert. Och bei den
Atomverhandlungen mam Iran huet hie sech dofir agesat, en Ausgläich ze fannen.

1992 huet den Obama sech mat der Affekotin Michelle Robinson bestuet. D'Koppel
huet zwee Meedercher, d'Malia Ann (gebuer 1998) an d'Natasha (gebuer 2001).



https://lb.wikipedia.org/wiki/Athen

Athen (Αθήνα [aˈθina] / Athína) ass d'Haaptstad vu Griicheland an zugläich och
déi gréisst Stad an déi mat der gréisster Bevëlkerung. Um Territoire vun Athen
hu scho viru 5.000 Joer Leit gewunnt.

Wéinst hirer kultureller Ierfschaft a well si - iwwer den Hafe Piräus an iwwer
den neien internationale Fluchhafen - e wichtege Verkéierspunkt mat de
griicheschen Inselen ass, zielt Athen zu de meeschtbesichte Metropole vum
Kontinent. Doriwwereraus ass Athen mat Ofstand dat wichtegst Wirtschafts-,
Kultur- a Bildungszentrum vu Griicheland.

Der Seechen no hu sech d'Gëttin Athene an de Mieresgott Poseidon ëm d'Gonscht
vun den Awunner vun der Stad gestridden, déi nach keen Numm hat. Béid Gëtter
sollten den Awunner e Kado maachen - deen, deen der Stad de schéinste Kado géif
maachen, sollt hiren Nummpatroun ginn. De Poseidon huet der Stad e Bur
geschenkt, aus deem awer nëmme Salzwaasser erauskomm ass. D'Athene huet der Stad
en Olivebam geschenkt, deen hinnen Iessen, Olivenueleg an Holz ginn huet. Sou
huet d'Athene dëst Duell gewonnen, an d'Stad gouf no hir benannt. Mat dësem
Grënnungsmythos wollten déi antik Pappe vun der Stad schonn deemools hir Tendenz
zum Pragmatismus historesch begrënnen.

Der Iwwerliwwerung no gouf Athen vum Kinnek Kekrops I. gegrënnt. D'Stad ass
zanter 5.000 kontinuéierlech bewunnt, an domat sécher eng vun den eelste Stied
an Europa. 1985 gouf Athen zu der Europäescher Kulturhaaptstad gewielt.
D'Akropolis (1987) an d'Klouschter Daphni (1990) stinn op der Lëscht vun der
UNESCO-Weltierfschaft.

Athen läit an der Landschaft Attika mat de Flëss Ilisos a Kephisos an huet op
dräi Säite Bierger, den Hymettos (1026 m), de Pentelikon (1107 m), de Parnes
(1413 m) an den Ägaleo (468 m). Op der véierter Säit läit de Saronesche Golf.

D'Staddeeler vun Athen, d'Gitonies (lëtz.: Noperschaften), sinn dacks kleng
Bezierker mat eegener Infrakstruktur.

D'Stadklima vun Athen ass ganz besonnesch a Griicheland an och an Europa. Duerch
d'Lag vun Athen, wat am Westen, Norden an Oste Bierger ronderëm sech huet, ass
d'Klima zu Athen nach méi dréchen a waarm wéi an anere Regioune vum Land.
D'Summertemperature kënne bis op 40 °C bis 45 °C am Schiet klammen. Duerch
d'Bevëlkerungsdicht an de Mangel vu Gréngflächen an der Stad killt et an der
Nuecht och net wierklech of. Temperature vu 25 °C um Hallefnuecht sinn am Summer
ganz normal, an och 30 °C sinn net seelen. Eréischt an de fréie Moiesstonne
falen d'Temperaturen ënner 25 °C. Am Wanter dogéint kënnt et dacks zu Abréch vu
kaler Loft aus dem Norden, déi an den nërdleche Bezierker och zu Schnéi féiere
kënnen. Fir mëtteleuropäesch Verhältnesser ass et awer och am November nach
waarm. Zu Athen gi Mëtt November nach dacks 20–25 °C am Dag gemooss. Dofir fänkt
d'Fréijoer méi spéit un, a Mäerz an Abrëll sinn éischter kal. Zu Athen gi pro
Joer ongeféier 2.700 Sonnestonne gezielt. Zu Athen reent et am Duerchschnëtt
402 mm pro Joer, meeschtens vun Enn Oktober bis Ufank Februar.

D'Geschicht vun Athen geet ëm déi 7.500 Joer an d'Jongsteenzäit zréck. Ëm 1300
v. Chr. gouf op der Akropolis e mykenesche Palast gebaut. Déi eelst Stadanlag
huet sech op déi iewescht Fläch vum Hiwwel beschränkt, op deem méi spéit d'Buerg
(Akropolis) de militäreschen a reliéise Mëttelpunkt vun Athen sollt ginn.
D'Fläch gouf scho fréi platt gemaach, an et gouf eng grouss Mauer mat néng Diere
ronderëm gebaut (Enneapylai). Dëse Komplex gouf no de Pelasger, deenen dës
Bauten zougeschriwwe goufen, Pelargikon genannt. An dëser Buerg hunn déi al
Kinneke vun dësem Deel vun Attika gewunnt. Athen stoung fir seng Awunner schonn
ëmmer ënner dem besonnesche Schutz vum Zeus, fir deen och fréi en Altor gebaut
gi war, sou wéi der Stadgëttin Athene (Athene Polias), fir déi den eelsten
Tempel vun der Stad, den Hekatompedos, gebaut gi war. Vis-à-vis vun der Staddir
war den eelste Maart vun der Stad, d'Agora.

  Méi Informatioun doriwwer am Artikel Akropolis an am Artikel Agora Der Seechen
no soll de myhologesche Kinnek Theseusverschidden Deeler vun der Landschaft
Attika zu enger Polis zesummebruecht hunn. Athen war nieft Sparta déi gréisst
griichesch Polis vun dëser Zäit. Den Héichpunkt vun hirem politeschen a
kulturellen Afloss huet Athen als Attesch Demokratie a Féierungsmuecht vum
Attesche Séibond am 5. a 4. Joerhonnert v. Chr. erreecht.

  Méi Informatioun doriwwer am Artikel Attesch Demokratie an am Artikel Attesche
Séibond Och wéi d'Stad 86 v. Chr. zum Réimesche Räich gezielt huet, huet si hire
Status als intellektuellen Zentrum behalen. Dëst huet sech eréischt am Joer 529
geännert, wéi déi lescht Philosopheschlulen op Uweisung vum byzantinesche Keeser
Justinian I. hu missen zougemaach ginn.

Eréischt am 9. Joerhonnert gouf d'Stad Bëschofssëtz mat dem Parthenon als
Bëschofskierch. Athen gouf am Véierte Kräizzuch (1204) no der Eruewerung vu
Konstantinopel zu engem fränkeschen Herzogtum. Nom Afall vun der Katalanescher
Kompanie waren tëscht 1388 bis 1402 d'Florentiner un der Muecht, souwéi
d'Tierken (1392), an d'Venezianer (1395). Nom Fall vu Konstantinopel 1453 gouf
1456 Athen vun den Osmanen ënner dem Sultan Mehmed II. eruewert, de Parthenon
gouf zu enger Moschee an den Erechtheion zum Harem. D'Stad huet weider u
Bedeitung verluer. Duerch Zerstéierungen tëscht dem 17. an 19. Joerhonnert gouf
aus der Stadt eng kleng Provënzhaaptstad, déi 1834 als Haaptstad vum neie
griichesche Kinnekräich knapps 4.000 Awunner hat.

Den Zentrum vun Athen ronderëm d'Plaze Syntagma an Omonia duerch d'urbanistesch
Entwécklung, déi ënner dem Kinnek Otto I., engem Wittelsbacher, initéiert ginn
ass, geprägt. 1920 huet d'Gebitt vum haitege Grouss-Athen ëm déi 453.000 Awunner
gezielt. Zu engem onregelméissege Wuesstum koum et um Ufank vun den 1920er Joren
als Resultat vum Griichesch-Tierkesche Krich an der Masseverdreiwung vun de
Griichen aus Klengasien.

  Méi Informatioun doriwwer am Artikel: Griichesch-Tierkesche Krich Nom Zweete
Weltkrich koum et zu wirtschaftlechem Wuelstand duerch déi konservativ
Regierung. Tëscht 1950 an 1960 huet sech d'demographesch Situatioun vu
Griicheland radikal verännert : d'Bevëlkerung ass op der Sich no Aarbecht vum
Land an d'Stad geplënnert. Dës Migratiounswell huet d'Wunnsituatioun an de Stied
verschlechtert, besonnesch zu Athen. Privat Investoren hunn de System vun der
„Antiparochí“ (lëtz.: Géigeleeschtung) entwéckelt. Dobäi hu si Grondstécker
iwwerholl, an déi al Proprietär mat fäerdege Wunnengen entschiedegt. Vill
Baufirmen a Bauhären hunn hir Aarbechter och mat Wunnenge bezuelt.

Zanter den 1980er Joren hunn och vill Auslänner zu Athen eng nei Heemescht
fonnt, de gréissten Deel dovu sinn Albaner. Weider Immigrante si Russen, Polen
oder Nigerianer. An der Sophokleousstrooss/Plateia Theatrou ass eng kleng
„China-Town“ entstanen.

Zu de bekanntste Bauwierker vun Athen zielen d'Akropolis, ë. a. mat Parthenon,
Niketempel, Erechtheion, Propyläen an d'Agora, ë. a. mam Tempel vum Hephaistos
an der Athena an dem Nobau vun der Stoa vum Attalos. Kuckeswäert ass och de
Kerameikos, déi antik Stadmauer mam Dipylon, der gréisster Staddir vun Athen an
d'Pnyx, en Hiwwel westlech vun der Akropolis a Plaz vun de Volleksversammlungen
am klasseschen Athen. Südlech vun der Pnyx steet d'Philopapposmonument. E
Beispill fir d'Athenesch Kultur sinn den Dionysostheater - hei goufen déi
klassesch Tragedie vun de groussen Dramatiker Aischylos, Sophokles an Euripides
opgefouert, souwéi d'Komödie vum Aristophanes - an den Odeion vum Herodes
Attikus.

Op der Réimescher Agora ass de Wandtuerm ze bewonneren, an och
d'Hadriansbibliothéik ass e Besuch wäert. Den Olympieion, Tempel vum olympeschen
Zeus, ass ee vun de gréissten Tempele vum ale Griicheland.

330 v. Chr. gouf de Kallimarmaro-Stadion fir d'Panathenäesch Spiller ënner dem
Demosthenes gebaut an 140 vum Herodes Atticus mat penteleschem Marmer erneiert.
Nei opgebaut gouf de Stadion duerch de griichesche Kafmann Georgios Averof. An
dësem Stadion waren och déi meescht Concourse vun den Olympesche Summerspiller
1896 an d'Tëschenolympiad 1906. D'Syntagma-Plaz ass kuckeswäert, genee wéi den
éischten Athener Kierfecht mat de Griewer vum Heinrich Schliemann a senger Fra
Sophia, dem Georgios Averof, der Melina Merkouri, dem Andreas Papandreou, an dem
Adolf Furtwängler ;

D'Plaka ass den eelste Quartier vun Athen. Hei fënnt een an enger Zort Labberänt
vill Restauranten a kleng Geschäfter. ist das älteste Quartier Athens. Dort,
unterhalb der Akropolis, findet man in einem labyrinthischen Gewirr von Gassen
viele Tavernen, Restaurants und kleine Geschäfte.

Zu Athen gëtt et eng Partie byzantinesch Kierchen, wéi zum Beispill d'Hagioi
Theodoroi (11. Joerhonnert), d'Kapnikaréa (11. Joerhonnert), d'Hágios Ioánnis
Theológos (11./12. Joerhonnert) oder d'Hágios Elefthérios (11./12. Joerhonnert).
Byzantinesch Mosaike sinn och am Klouschter Daphni ze gesinn, e weidert
Klouschter ass d'Klouschter Kaisariani.

Nodeem am 19. Joerhonnert de griichesche Stad gegrënnt gi war, koum et zu ville
Bauprojeten. Vill Auslänner hunn an d'Stad investéiert. Eleng den Architekt
Ernst Ziller huet iwwer 600 Gebaier baue gelooss. Zu de wichtegste Gebaier zu
där Zäit zielen de Neoklassizisteschen Ensembel vun Akademie an
Nationalbibliothéik. No de Pläng vum Christian Hansen ass 1841
d'Universitéitsgebai fir d'National a Kapodistria Universitéit Athen entstanen.
1891 gouf d'Akademie vun de Wëssenschafte no de Pläng vu sengem méi jonke
Brudder Theophil Hansen ageweit. Am selwechte Joer gouf och
d'Nationalbibliothéik fäerdeggestallt. An dirketer Noperschaft sinn
d'kathoulesch Bëschofskierch (Leo von Klenze) an d'Aaeklinik. D'Parlamentsgebai
op der Sytagma-Plaz ass vum Friedrich von Gärtner. D'Peloponnesesch Gare an
d'Lárissa-Gare goufe vum Ernst Ziller geplangt.

D'griichesch Modern war radikal am Géigesaz zum Klassizismus vum 19.
Joerhonnert. Duerch d'Wunnengsnout nom Griichesch-Tierkesche Krich 1921 gouf
nees vill gebaut. D'Charta vum Athen, e Manifest vu moderner Architektur, gouf
1933 ënnerschriwwen. Spéider gouf de Verloscht vun de klassizisteschen Haiser
bedauert, an de leschte Jore goufen awer d'Appartementshaiser vun der fréier
Modern zu Athen nees méi geschat.

Nom Zweete Weltkrich hunn och ëmmer méi dacks international Architekten zu Athen
gebaut. Während der Zäit vun der Junta goufen aus Spekulatiounsgrënn vill
zweetklasseg Appartementshaiser gebaut. Wichteg Gebaier vun der Modern zu Athen
sinn d'Appartementshaiser zu Kolonáki, Exarchía an am weideren Zentrum
(1920–1940), den Terminal Ost um fréiere Fluchhafen Hellenikón vum Eero Saarinen
(1960–1963), d'Botschaft vun de Vereenegte Staaten an der
Vassilis-Sophias-Avenue vum Walter Gropius (1961) an den Hotel Hilton aus dem
Joer 1963.

Zu den allgemenge Muséeë vun Athen zielt de Goulandris-Musée fir kykladesch
Konscht, de Benaki-Musée an den Ellinikós Kósmos, en interaktive Musée. Duerch
hir laang Geschicht gëtt et zu Athen natierlech och vill Archeologesch Muséeën,
dorënner de Musée vun der Akropolis, den Archeologeschen Nationalmusée, de
Byzantinesche Musée an den Archelogoesche Musée um Piräus. Fir méi nei Geschicht
gëtt et de Volleksmusée zu Monastiráki, de jiddesche Musée an der Pláka, de
Musée fir traditionell Musekinstrumenter, och an der Pláka, an de Musée vun der
Stad Athen mat engem Modell vun der Stad aus dem Joer 1842.

Konscht an Design fënnt een am Nationale Musée fir Modern Konscht an der aler
Fix-Fabréck, an der Nationalgalerie, an der Glyopthek - dem Musée fir modern
Skulptur, am Musée vum griicheschen Theater an am Schmuckmusée Ilias Lalaounis.

Méi technesch Saache sinn am Krichsmusée, am Schëffsmusée Trokadero Marina zu
Palio Faliro, am Musée fir Telekommunikatioun vun der OTE, am Eisebunnsmusée vun
der OSE an am griichesche Marinemusée um Piräus ze gesinn. Naturgeschichtlech
kënnt een am Naturgeschichtleche Musée Goulandis an am Zoologesche Musée vun der
Universitéit Athen op seng Käschten.

Weider méi speziell Muséeë sinn de Kannermusée, de Postmusée vun der ELTA an den
Numismatesche Musée.



https://lb.wikipedia.org/wiki/Anthropologie

D'Anthropologie (gri. ανθρωπολογία, anthropo~ vun ανθρώπος - de Mënsch an ~logie
vun λόγος - d'Léier) ass wéi d'Etymologie et weist d'Léier vum Mënsch, souwuel
an den Naturwëssenschaften wéi och an den Humanwëssenschaften. De Fait datt et
also an zwéin Domainer eng Léier vum Mënsch gëtt bréngt mat sech datt et och
divergéierend Definitioune ginn.

Humanwëssenschaftlech gesi befaasst si sech mam eenzele mënschleche Wiesen, mat
der Gesamtheet vun de Mënschen an der mënschlecher Kultur. Si steet also an
direkter Relatioun mat der Philosophie, der Psychologie an der Soziologie.

Naturwëssenschaftlech gesinn ass hiren Objet de vergläichende Studium vun der
Anatomie vun den Urmënschen ënner sech an am Verglach mam haitege Mënsch.
Iwwergeuerdnet kann een och soen, datt si sech och mat der Primatologie, der
Wëssenschaft vun den Hallefafen, den Afen an de Mënschenafe befaasst. Si ass
also en Deel vun der Biologie.

D'Paleoanthropologie, d'Prehistoresch Anthropologie an déi rezent Biologie sinn
däitlech vuneneen ze trennen, well si ganz ënnerschiddlech Fuerschungsziler a
Methoden hunn.



https://lb.wikipedia.org/wiki/Advent

Advent (och nach Adventszäit, vu lat. adventus – Ukommen) heescht déi Zäitspan,
déi vum 4. Sonndeg virum 25. Dezember (also Chrëschtdag) bis zum Sonnenënnergank
de 24. Dezember geet. D'Längt vum Advent ass also variabel, jee nodeem op wéi e
Wochendag Chrëschtdag fält, mä en huet ëmmer 4 Sonndeger (déi sougenannt
Adventssonndeger). E stellt am Chrëschtentum den Ufank vum Kierchejoer duer a
gëllt als eng Virbereedungszäit op Chrëschtdag. Et gëtt sech also op d'Feiere
vun der Gebuert vum Jesus virbereet awer och op säin eschatologescht Kommen um
Enn vun der Zäit.

De Poopst Gregor I. huet d'Zuel vun den Adventssonndeger am 6. Joerhonnert op
véier festgeluecht, virdru waren et der jee no Géigend véier bis sechs. Zu deem
Zäitpunkt a bis zum 20. Joerhonnert (an der orthodoxer Kierch och nach haut) war
den Advent, wéi d'Faaschtenzäit virun Ouschteren, eng Preparatiounszäit, während
där gefaascht gouf. Chrëschtdag gouf da vum 25. Dezember bis de 6. Januar
gefeiert.



https://lb.wikipedia.org/wiki/%C3%8Bmwelt

D'Ëmwelt oder d'Environnement vun engem Liewewiesen ass déi no oder déi méi wäit
Ëmgéigend, déi en direkten oder indirekten Afloss op dat Liewewiesen a seng
Liewensbedingungen huet. Am Bezuch op de Mënsch ënnerscheet een ënner anerem:

Am méi wäite Sënn ass Ëmwelt alles, wat et tëscht der Atmosphär an der
ieweschter Äerdkuuscht gëtt (munnecher schléissen och Himmelskierper an). Am méi
enke Sënn bezitt sech d'Ëmwelt virun allem op d'Natur an d'Wiesselbezéiungen
tëscht Economie, Technik an Naturwëssenschaften. Et ass an deem Sënn wou de
Begrëff Ëmwelt am Sproochgebrauch vun Ëmweltschützer an an der Politik zanter de
70er Joren opdaucht.

Et gesäit een dee Begrëff dofir virun allem am Zesammenhang mat Ëmweltschutz,
Ëmweltverschmotzung an Ëmwelt-Gipfel - obwuel Ëmwelt am méi wäite Sënn (cf.
uewen) ongeféier 20 bis 50-mol souvill Fachgebidder ëmfassst. Contrairement zum
einfachen Naturbegrëff bezitt een hautdesdaags och déi urban Ëmwelt mat an.

Domat gi Gebidder wéi Verkéier, Bauwiesen, Geotechnik oder Waasserwirtschaft um
Rand oder zentral mat abezunn, mä och Theme wéi Offallwirtschaft, Protektioun
géint Kaméidi, Elektrosmog an ähnlech Problemfelder. Am klasseschen Naturschutz
goufe se bis elo kaum (oder nëmmen dem Numm no) behandelt.

Ëmwelt an der Ecologie bezeechent all Aflëss op d'Natur an all ecologesch
Fakteuren, déi op eng Aart awierken. Dacks gëtt de Begrëff Ëmwelt an der
Ëmgankssprooch mat Natur gläichgesat.

Grénge Punkt, Recycling, Kyoto-Protokoll, Ofgas, Ecologie, Ecosystem, Biotop,
Habitat, Biozönos, Ecologesch Nisch, Ëmweltfaktor, Ëmweltzerstéirung,
Ëmweltschutz, Ëmweltschutzorganisatioun, Ëmweltverschmotzung, Ëmweltbewosstsinn.



https://lb.wikipedia.org/wiki/%C3%89douard_Manet

Den Édouard Manet, gebuer den 23. Januar 1832 zu Paräis an och do den 30. Abrëll
1883 gestuerwen, war e franséische Moler.

Hie war ee vun den éischte Moler vum 19. Joerhonnert, deen d'Liewen an d'Leit vu
senger Zäit am alldeegleche Kontext gemoolt huet, a spillt och eng wichteg Roll
beim Iwwergang vum Realismus zum Impressionismus.

Seng éischt Meeschterwierker, Le déjeuner sur l'herbe an Olympia, allen zwee aus
dem Joer 1863, hu fir grouss Kontrovers gesuergt, a ware Virbild an
Encouragement fir aner jonk Moler, de Wee vum neien impressionistesche Stil
anzeschloen. Haut ginn déi zwee Biller als Meilesteen vum Entstoe vun der
moderner Konscht ugesinn.

Säi Stil war ufanks vum Frans Hals, Francisco de Goya an Diego Velázquez
beaflosst. Méi spéit huet hie sech mat den impressionistesche Moler Edgar Degas,
Claude Monet, Pierre-Auguste Renoir, Alfred Sisley, Paul Cézanne a Camille
Pissarro a Berthe Morisot befrënnt.

Och mat de Schrëftsteller Émile Zola, Stéphane Mallarmé a Charles Baudelaire war
hie befrënnt, an si hunn hien a senger Aarbecht ënnerstëtzt; grad sou wéi hie
vun hinne Portraite gemaach huet.



https://lb.wikipedia.org/wiki/%C3%84ermelkanal

Den Äermelkanal , (fr. La Manche, engl. The English Channel) ass eigentlech kee
Kanal, mä eng schmuel Mieresstrooss, déi den Atlantik mat der Nordséi verbënnt
an haut England vum Europäesche Kontinent trennt. Le Havre, Calais a Boulogne
(Frankräich), Southampton a Plymouth (England) sinn e puer Stied op den zwou
Säite vun dëser Mieresstrooss. Am Äermelkanal leien d'Inselen: Jersey a Guernsey
(westlech vun der Bretagne) a Wight (direkt südlech vun der englescher Küst).
Den Äermelkanal huet et net ëmmer ginn. Bis ongeféier 6000 viru Christus war
England un de Kontinent ugebonn.

Tëscht Frankräich, der Belsch, Holland an Däitschland am Süden an England am
Norde besteet een intensive Färbetrib. Bekannt Färlinne sinn folgend Routen:

Den Dram vun engem Tunnel ënner der Manche ass net am 20. Joerhonnert gebuer
ginn. Schonn 1875 gouf et eng Kanalgesellschaft, déi deemools zu den zwou Säite
vum Kanal un engem Tunnel gebuert huet. Hir Aarbecht ass 1882, nodeem schonn op
den zwou Säiten e Stolle vu 1800 m gebaut war, aus politeschen a militäresche
Grënn agestallt ginn. D'Iddi vum Eurotunnel ass dunn nom Zweete Weltkrich erëm
opgegraff ginn an och mat Iwwerzeegung an Nodrock virugedriwwe ginn. Zanter 1994
ass den Tunnel ënner der Manche eng Realitéit. E gëtt vun der
Eurotunnel-Aktiegesellschaft bedriwwen. Duerch eng Eisebunns-Navette fir Autoen
a Camionen, an den Eurostar, e Persounenzuch, ass haut dat englescht un dat
europäescht Eisebunnsnetz um Kontinent ugebonnen.

No der däitscher Invasioun a Frankräich am Mee 1940, ass et den Englänner an de
Fransousen am Mee-Juni 1940 gelongen, d'Avance bei Dunkerque ze stoppen an Zäit
ze gewannen, fir 350.000 englesch a franséisch Zaldoten iwwer d'Mier no Dover
z'evaquéieren. Dat ass mat engem gewaltegen Opwand an der Mobilisatioun vu
groussen a klenge Schëffer geschitt. D'Operatioun Dunkerque, wéi se genannt
gouf, gëtt als eent vun de Wonner vum Zweete Weltkrich betruecht.

Déi däitsch Arméi huet dunn déi franséisch a belsch Säit vum Äermelkanal staark
befestegt, fir eng Invasioun vun den Alliéierten ze verhënneren. Och d'Insele
Guernsey a Jersey waren de ganze Krich duerch bis zur Landung am Joer 1944 vun
den Alliéierten an däitscher Hand.

Eng vun de grousse Séischluechten am Äermelkanal war am Februar 1942, wéi déi
gréisst däitsch Krichsschëffer, d'Panzerkreuzer Scharnhorst a Gneisenau an de
schwéiere Kreuzer Prinz Eugen vum Hitler den Uerder kritt hunn, sech aus dem
Atlantik zréckzezéien, den Duerchbroch duerch den Äermelkanal ze forcéieren an
dann en däitschen Hafen unzelafen (Operatioun Cerberus). Trotz engem
giganteschen Asaz vun englesche Streitkräfte koumen si zwar a schwéierer Séi
duerch, mä d'Gefor, déi vun hinnen fir d'Geleitszich am Atlantik ausgaange war,
war domat aus der Welt geschaaft.

Zwou Woche méi spéit ass de Gneisenau vu Bomme getraff ginn, a koum dunn net méi
an den Asaz. De Prinz Eugen ass duerch en englescht U-Bot getraff ginn an
ënnergaangen. De Scharnhorst ass op eng Minn gelaf, war 8 Méint laang a
Reparatur an ass dunn am Dezember 1943 versenkt ginn.

Schliisslech huet sech de 6. Juni 1944 am Äermelkanal, um D-Day, déi gréisst
militäresch Landungsoperatioun aus der Weltgeschicht ofgespillt. Dat war
d'Operatioun Overlord an der Normandie, duerch déi d'Alliéiert d'Enn vum Zweete
Weltkrich erméiglecht hunn.



https://lb.wikipedia.org/wiki/Zeus

Den Zeus (gr.: Ζεύς/Zeús; och Δίας/Dias), Jong vum Kronos an der Rhea, war den
ieweschten olympesche Gott an der griichescher Mythologie. Iwwer him stoung
nëmmen dat personifizéiert Schicksal - d'Moiren - un dat och hie sech hale
misst.

Den Numm kënnt aus derselwechter indogermanescher Wuerzel wéi dat algr. theos,
dem lat. deus, dem germaneschen Ziu an dem indeschen Deva, déi Ausdrock fir e
gemeinsamt indoeuropäescht patriarchalescht Gottesbild.

Hien huet iwwer den Himmel geherrscht an hat den Adler an de Blëtz als Symboler.
Hie gouf mat senger Schwëster Hera bestuet, an hat eng sëlleche Kanner, dorënner
den Herakles, en Hallefgott, an d'Athene, dat aus sengem Kapp entsprongen ass.

De Kronos, deen deemools säi Papp Uranos enttrount hat fir selwer un d'Muecht ze
kommen, huet gefaart et géif him mat senge Kanner ähnlech ergoen an huet dofir
all seng Kanner verschléckt. Senger Fra Rhea ass et awer gelongen, den Zeus an
enger Grott op Kreta ze verstoppen a si huet dem Kronos e Steen deen a Wëndelen
agewéckelt war amplaz ginn.

Den Zeus gouf vun der Geess Amaltheia (oder vun enger Nymph mat dësem Numm) mat
Geessemëllech opgezunn, a vun de Kurete beschützt. Aus engem Har vun dëser Geess
sollt méi spéit d'Cornucopia, d'Fëllhar, ginn. Wéi den Zeus méi al war, huet hie
sech bei de Kronos geschlach, an hie gezwongen, seng Gesëschter alleguer nees
erauszespäizen.

Eng aner Versioun vum Mythos erzielt de Mythograph Antoninus Liberalis a senge
Metamorphoses. D'Rhea huet den Zeus an enger kretescher Grott op d'Welt bruecht.
Hei gouf d'Kand vu Beien opgezillt. Véier Awunner sinn enges Daags an d'Höhl
komm, well si op der Sich no Hunneg waren, an hunn de jonke Gott gesinn, an
dësen huet hinne gedreet, e géif si mam Blëtz erschloen, mä gouf awer vun der
Themis an de Moiren zréckgehalen, well keen op dësem hellege Buedem stierwen
däerft. Doropshin huet den Zeus si a Villercher verwandelt, déi Noriichten
iwwerbréngen. De Rescht vun der Legend ass verluer gaangen.

Beim Homer ass den Zeus dat eelst Kand, an huet dofir seng Muecht. Sou huet de
Poseidon am Trojanesche Krich noginn, well "obschonn si all aus derselwechter
Famill kommen, ass den Zeus den Eelsten, a weess am Beschte Bescheed".

Beim Homer huet den Zeus als Paredros d'Okeanid Dione, déi och mat him beim
Orakel vun Dodona associéiert gouf.

Den Zeus ass berühmt fir seng sëllech Affären, mat Stierflechen, Nymphen a
Gëttinnen: Danaë, Alkmene, Semele, Leto, Europa, Ganymed asw. Hie war de Papp vu
ville Gëtter: Athene, Dionysos, Hermes, Apollo an Artemis; a vu villen Heroen:
Herakles, Perseus, Kastor a Polydeukes asw.

Well hie senger drëtter Fra Hera (no der Metis an der Themis) ëmmer friemgaangen
ass, koum et dacks zum Sträit bei dëser Koppel, well d'Hera war immens jalous.
Si huet dacks d'Geléiften (Io, Leto asw.) a souguer d'Kanner (Herakles) vun
hirem Mann verfollegt.

Och huet den Zeus sech net ëmmer a senger richteger Gestalt gewisen, hien huet
dacks Déiereformen ugeholl. De bekanntste Mythos heivun ass wuel dee vun der
Europa mam Stéier.

Wéi säin Numm aus der indoeuropäescher Wuerzel *dei- seet, huet den Zeus iwwer
den Himmel geherrscht, d'Äerd war ënner de Gëtter opgedeelt. Hie krut de Bäinumm
Κεραυνός / Kéraunos (« de Blëtz »), an huet mat engem Blëtz geschoss, deen him
d'Kyklope gemaach haten. Dëse Blëtz hat dräi Stäerkten: eng fir ze warnen, eng
fir ze strofen, an eng fir d'Enn vun der Zäit, fir d'Welt ze zerstéieren.

Den Zeus war och Meeschter iwwer d'Naturphänomener: Donner, Wellen asw.
D'Meteorite waren him gewidmet. A senger Epikles Μαιμάκτης / Maimáktês, hëlt
hien de Stuerm ewech. Hien ass och zoustänneg, datt et op der Äerd reent. Sou
hunn déi al Griichen de Reen och τὸ ἐν Διὸς ὕδωρ - Waasser vum Himmel genannt.

Well hie mat den Naturphänomener ze dinn huet, gouf hie logescherweis och mat de
landwirschaftleche Kulturen an Zyklen associéiert. Den Hesiod schléit zum
Beispill fir, den Zeus an d'Demeter ze ruffen, fir datt de Buedem vill Friichten
dréit. Ënner der Epikles Κτήσιος / Ktếsios huet hien d'Garde vum Iesse
beschützt, an hat als Attributer d'Cornucopia an eng Schlaang.



https://lb.wikipedia.org/wiki/Voodoo

De Voodoo (och Vodùn, Voudou oder Wodu) ass eng Relioun dei ursprénglech aus dem
Kinnekräich Dahomey a West-Afrika kënnt an och haut nach a wäiten Deeler am
Benin an am Togo praktizéiert gëtt. Wéi am 17. Joerhonnert Sklaven aus där
Regioun an Amerika verschleeft goufen, huet sech déi Naturrelioun an Amerika sou
wéi an der Karibik verbreet. Et fënnt een de Voodoo och ënner anere Formen op
Kuba, op Haiti an an de Vereenegte Staaten, speziell am Louisiana. Ausserdeem
gëtt et en och an Nordafrika (ënner liicht anere Formen). Sou ass et de Fall a
Marokko an an Algerien, wou e mat der arabesch-muselmanescher Relioun a Folklor
vermëscht ass.

D'Wuert Vodùn kënnt aus de Westafrikanesche Sproochen an huet eng Komplex
Bedeitung. Vodùn bezeechent dat, wat een net beréiere kann a wat fir sech bleiwe
sollt, wat net zum profanen (weltlech/alldeeglech) Beräich gehéiert. Et ass ee
Geheimnis wat Waasser, Feier, Wand, bestëmmt Planzen, d'Python, bestëmmt
Déieren, Quallen, d'Mënschen, souwéi de Kapp vun all Mënsch oder och vu Friemen.

Anerer iwwersetzen d'Wuert och mat Gott oder mat enger iwwernatierlecher Muecht.
De Begrëff ass 1593 eng éischt Kéier an der Doctrina Christiana vum spuenesche
Pater Juan de Plasencia opgedaucht. Hien huet d'Wuert Vodùn mat Gott, helleg a
priisterlech iwwersat. Deemno géif de Begrëff eng ganz Philosophie, dei op
Gedold, Geloossenheet a Respekt berout ëmfaassen. Gefor an Onfäll solle gebannt
a Mensche geschützt a gestäerkt ginn. An där Hisiicht ass Vodùn also e positive
Begrëff.



https://lb.wikipedia.org/wiki/V%C3%ABlo

E Vëlo ass en eespuregt Gefier dat meeschtens zwee Rieder huet, vun deenen dat
viischt iwwer e Guidon gesteiert ka ginn, an dat duerch Muskelkraaft iwwer
Pedallen, déi iwwer eng Ketten ouni Enn iwwer en Zännkranz um hënneschte Rad
ugedriwwe gëtt.

Dat franséischt Wuert "vélo", vun deem d'Wuert "Vëlo" kënnt, ass d'Ofkierzung vu
"vélocipède" - "séiere Fouss" (aus dem Latäin "velox" * séier a "pes" * Fouss).

De Vëlo war dat éischt mechanescht Individualverkéiersmëttel. No der
Bitzmaschinn war de Vëlo dat zweet technescht Seriëprodukt.

E Coursevëlo huet en dënne liichte Kader a keng Fiederen, ganz schmuel Felgen a
Pneuen, ee Guidon, dee verschidde Grëffpositiounen zouléisst, deen och méi
schmuel wéi déi normal Guidonen ass. E Courseguidon, huet meeschtens eng Breet
vu 44 cm. Wichteg ass virun allem datt de Vëlo sou liicht wei méiglech ass.

E Mountainbike (MTB) (engl. fir Biergvëlo) ass e Vëlo, dee virun allem ofsäits
vun der befestegter Strooss benotzt gëtt. Grondsätzlech ass de Mountainbike
genee wéi de Coursevëlo éischter e Sportsgeschir wéi e Verkéiersmëttel.

Den All Mountain ka souwuel en Hardtrail (Vëlo dee keng hënnescht Fiederung,
awer eng um viischte Rad huet) wéi och e Full Suspension Bike oder och Fully
(Vëlo mat Fiederung vir an hannen) sinn. Hei ass virun allem Zouverlässegkeet an
de Confort wichteg. Anescht wéi beim Cross-Country-Mountainbike sinn d'Rieder
méi breet a méi profiléiert, well se am Laf vun der Tour verschiddenen
Ufuerderunge gerecht musse ginn. D'Gewiicht läit tëscht 12 a 15 Kilogramm an de
Fiederwee variéiert tëscht 100 an 140 mm.

De Cross-Country-Moutainbike ass fir de (Renn-)Asaz op onbefestegte Weeër a
Stroossen ausgeluecht. Meeschtens sinn et Hardtrailen et gëtt awer och Fullyen,
déi fir de Cross-Country ausgeluecht ginn. Vill Fuerer benotzen an dësem Beräich
en Hardtrail wéinst dem Gewiicht, dem Präis an der Stabilitéit. De Fiederwee ass
zimlech kleng a läit tëscht 75 an 100 mm.

Nieft V-Bremsen (eng Brems, déi op d'Felg vum Vëlo dréckt) ginn ëmmer méi
Scheiwebremse verbaut. D'Gewiicht vun engem Cross-Country gëtt ëmmer méiglechst
niddreg gehalen (ënner 10 kg). En typescht Cross-Country-Mountainbike weit
manner wéi 13 kg.

Downhill-Mountainbikes si fir séier Offaarten op schwéierem Terrain ausgeluecht.
Vu datt et bei Downhill-Mountainbikes bal nëmme biergof geet, ass e Gewiicht bis
22 kg acceptabel. Dat grousst Gewiicht kënnt duerch d'stabil Bauaart, déi wéinst
de Kräfte bei der Offaart noutwenneg ass. De Vëlo ass komplett gefiedert an huet
e Fiederwee vu bis zu 250 mm, huet e méiglechst déiwe Schwéierpunkt an eng
kompakt Geometrie. D'Bremse vun engem Downhill-Mountainbike si fir héich
Ufuerderungen ausgeluecht. Dat ass de Grond firwat nëmmen hydraulesch
Scheiwebremse mat engem grousse Bremsscheiwenduerchmiesser (190 bis 230 mm)
benotzt ginn. D'Pneuen hunn normalerweis eng Breet tëscht 54 a 76 mm (2,1 – 3,0
Zoll). Schutzgezei (d. h. Integralhelm, Uewerkierper-, Schëller-, Aarm- a
Beenprotektiounen) ass a Vëlosparken a bei Coursse Flicht.

Enduro-Mountainbikes si meeschtens voll gefiedert. Si hunn am Verglach zu
Cross-Country- an Touren-Mountainbike méi ee grousse Fiederwee (130 bis 160 mm)
a méi breet a staark profiléiert Pneuen. D'Gewiicht läit tëscht 12 a 16
Kilogramm. Den Ënnerscheed zu engem Freeride-Bike besteet doran, datt ee mat
Enduroen och géi Bierger fuere kann.

BMX ass d'Ofkierzung vu Bicycle Moto Cross. Den X steet fir dat englescht Wuert
Cross, iwwersat Kräiz, anerersäits ass awer och d'Verb “to cross” gemengt, wat
sou vill heescht wéi iwwerquieren. BMX-Vëloe bestinn aus engem klengen, wendege
Kader mat 20 Zoll Rieder. Virun allem geet et drëm mam Vëlo iwwer Rampen ze
sprangen an Tricker ze maachen.



https://lb.wikipedia.org/wiki/Tora

D'Tora ass de Grondstee vum jiddesche Glawen, deen an de fënnef Bicher vum Moses
geschriwwe steet. Si gëtt och nach Pentateuch genannt. De Begrëff "Tora" kënnt
aus dem Hebräeschen an heescht sou vill wéi eng Léier, eng Ënnerweisung an
d'Gesetz fir déi Gleeweg. D'Tora ass den éischten Deel aus der Tanach, der
hebräescher Bibel.

De Pentateuch ass aus eelere Quellen. Dozou kënnt nach eng Paschtouerschrëft,
déi zirka 550 viru Christus verfaasst ginn ass. No jiddescher Traditiounen
enthält de Pentateuch déi schrëftlech Tora, 613 Geboter a Verbueter (Mizwot).
Déi stinn an engem Erzielzesummenhank mat verschiddenen Ereegnesser. An der Tora
geet Rieds vun der Schëpfung an der Urzäit vum Abraham, Isaak a Jakob, dem
Auszuch aus Egypten, vum Bundesbeschloss um Bierg Sinai mat der Verëffentlechung
vun de Gesetzer bis hin zu der Wanderung duerch d'Wüst.

Hautdesdaags ginn d'Torarulle vu spezielle Schreiwer (Sofer) mat Gänsekielen an
Tënt ouni Metallzousätz op Pergament geschriwwen. Dëst Pergament gëtt speziell
fir deen Zweck an Handaarbecht aus der Haut vu rituell koscheren Déiere gemaach.
All Buschtaf huet eng bestëmmte Schreifweis. Dee klengste Feeler mécht déi Rull
fir de rituelle Gebrauch onbrauchbar. All futtis Rulle ginn um Kierfecht
begruewen.

Den Dag wéi d'Tora vu Gott de Mënschen iwwerreecht ginn ass, gëtt als deen Dag
bezeechent wéi déi "10 Geboter" Israel iwwerreecht goufen. An där Zäit gëtt dat
d'Wëssen als Ginn an Huele bezeechent. D'Huele gëtt deemno als dat bezeechent
wat d'Mënschheet vu Gott empfänkt an d'Ginn ass déiselwecht Aktioun nëmmen datt
et vu Gott ausgesinn ass. Am Juddentum gëtt d'Tora gläichgesat mam Gesetz.
D'Tora gëtt u wat falsch a wat richteg ass.

Och wann am Ufank am Juddentum d'Tora e Grondsaz vun de Gesetzer duergestallt
huet soll een net iwwersinn datt weider an der jiddescher Geschicht net méi
d'Tora mä den Talmud méi am Interessi vun da rabbischer Grondlag louch. Den
Talmud schreift iwwer d'reliounsgesetzlech Diskussioun, déi do als Prinzip vum
Juddentum ginn ass.



https://lb.wikipedia.org/wiki/Tim_Berners-Lee

De Sir Timothy John Berners-Lee, genannt Tim gebuer den 8. Juni 1955 zu London,
ass e briteschen Informatiker a gëllt als den Erfinder vum World Wide Web. Hien
ass den Direkter an de Grënner vum World Wide Web Consortium, eng Organisatioun
déi d'Entwécklung vum Web am A behält.

Den Tim Berners-Lee huet vun 1973-1976 op der Oxford University an England
Physik studéiert an huet an där Zäit och säin éischte Computer aus engem 6800
Prozessor an enger aler Televisioun gebaut. Hien huet ënner anerem als
Programmateur geschafft, ier hien 1980 fir kuerz Zäit beim europäesche
Kärfuerschungsinstitut CERN aktiv war.

1989 huet hien dem CERN e Projet virgeschloen, dat um Prinzip vum Hypertext
opgebaut war an de weltwäiten Austausch an Aktualiséierung vun Informatioun
tëscht Wëssenschaftler vereinfache sollt. An Zesummenaarbecht mam Belsch Robert
Cailliau huet hien ee Joer duerno ugefaangen de Projet ze realiséieren. Déi
éischt Websäit (http://info.cern.ch/ ; Archiv) konnt de 6. August 1991 online
goen an domat war de World Wide Web gebuer.

1994 grënnt den Tim Berners-Lee de World Wide Web Consortium um Laboratory for
Computer Science um Massachusetts Institute of Technology, ier hien 1999 als
éischten den 3Com-Founders-Léierstull do kritt huet.

Fir säi Bäitrag zur Wëssenschaft, deen e mat der Erfindung vum World Wide Web
geleescht huet, ass hien de 16. Juli 2004 vun der Kinnigin Elizabeth II. zum
Ritter geschloe ginn.



https://lb.wikipedia.org/wiki/Thierry_van_Werveke

Den Thierry van Werveke, gebuer den 23. Oktober 1958 zu Genf an der Schwäiz a
gestuerwen den 11. Januar 2009 zu Lëtzebuerg, war e lëtzebuergesche Schauspiller
a Sänger.

Seng éischt Filmerfarung huet den Thierry van Werveke 1982 am Andy Bausch sengem
Kuerzfilm Stefan gemaach. Zanterhier huet en an alle Spillfilmer vum Bausch,
meeschtens an der Haaptroll, matgespillt. Geschwë goufen aner Regisseuren op en
opmierksam; hien huet a Filmer vum Paul Kieffer (Schacko Klak), Marc Olinger (De
falschen Hond) a Pol Cruchten (Hochzäitsnuecht) matgespillt. Abracadabra vum
Harry Cleven war säin éischte Film op Franséisch. Mat senger Roll als de Belsch
Henk am Knockin' on Heaven's Door, deen e grousse Succès an Däitschland war,
gouf hie beim däitsche Publikum bekannt.

Hien huet regelméisseg an däitsche Filmer, an Televisiounsfilmer, bzw. -serië
matgespillt. Fir seng Roll an Eine andere Liga krut hien 2008 den
Adolf-Grimme-Preis.

Den Thierry van Werveke huet och regelméisseg a Lëtzebuerger Theaterproduktioune
matgespillt, dacks ënner der Regie vum Frank Hoffmann.

Och als Sänger vun de Gruppen Nazz Nazz, Taboola Rasa a Luxus hat hien en treit
Publikum.

Dee leschte Film, an deem hien an enger Haaptroll ze gesi war, war
inthierryview, deen den Andy Bausch als eng Zort réckbléckende Portrait an
Hommage 2008 gedréint huet, nodeem bekannt gi war, datt den Thierry van Werveke
schwéier krank wier.

Den Til Schweiger huet dem Thierry van Werveke an der Barbara Rudnik posthum säi
Film Zweiohrküken dedicasséiert.



https://lb.wikipedia.org/wiki/Stephen_Hawking

De Stephen William Hawking CH, CBE, FRS, FRSA, gebuer den 8. Januar 1942 zu
Oxford, ass en engleschen Astrophysiker.

De Stephen Hawking huet bedeitend Aarbechten zur Kosmologie geliwwert. Hien huet
sech virun allem um Gebitt vun der Physik vun de Schwaarze Lächer beschäftegt.
Duerch seng populärwëssenschaftlech Bicher iwwer modern Physik ass hien och
engem gréisserem Publikum bekannt ginn.

Am Joer 1963 gouf beim Hawking Amyotrophe Lateralsklerose (ALS) diagnostizéiert.
Et handelt sech wahrscheinlech ëm eng chronesch juvenil ALS, déi duerch en
extrem laange Krankheetsverlaf gekennzeechent ass. Zanter 1968 ass hien op e
Rollstull ugewisen. Duerch eng Tracheotomie 1985 huet hien d'Fäegkeet verluer,
fir ze schwätzen. Fir déi verbal Kommunikatioun gebraucht hien e
Sproochcomputer, dee mat sengem rietse Bakemuskel gesteiert gëtt.

De Stephen Hawking huet säi Bachelorstudium op der Universitéit vun Oxford am
Joer 1962 ofgeschloss. E wéineg méi spéit ass hie vun Trinity Hall op
d'Universitéit vu Cambridge gewiesselt, wou hie seng Promotioun iwwer
theoretesch Astronomie a Kosmologie ugefaangen an am Joer 1966 fäerdeg gemaach
huet. No senger Dokteraarbecht gouf hie Research Fellow a spéider Professorial
Fellow am Gonville and Caius College vun der Universitéit vu Cambridge.

Berühmt gouf hien an den 1960er Jore fir de Bewäis – zesumme mam Roger Penrose –
vun der noutwendeger Existenz vu Singularitéiten an der Allgemenger
Relativitéitstheorie ënner allgemenge Viraussetzungen. Fir dës Aarbecht krut
hien 1966 den Adams Prize vun der Universitéit vu Cambridge. Hien ass dann an
d'Institut fir Theoretesch Astronomie zu Cambridge gewiesselt, wou hie bis 1973
bliwwen ass. Duerno huet hien am Institut fir applizéiert Mathematik an
Theoretesch Physik geschafft an huet mat senger quantenmechanescher
Interpretatioun vu Schwaarze Lächer ugefaangen.

1974 huet hien d'Konzept vun der „Hawking-Stralung“ entwéckelt, no deem Schwaarz
Lächer an der Quantefeldtheorie (jee no Mass vum schwaarze Lach méi oder
wéineger séier) zerstralen. Bildlech kann een sech dëst als Folleg vun der
Vakuumpolarisatioun virstellen: am Vakuum gi stänneg
Deelchen-Antideelchen-Koppele produzéiert an et gëtt eng effektiv Stralung, wann
ee vun dësen Deelercher am schwaarze Lach verschwënnt, dat anert awer entkënnt.

An den 1980er Joren huet den Hawking zesumme mam Jim Hartle en Zougank zu der
Quantegravitatioun an hirer Kosmologie iwwer eng euklidesch
Weeintegralformuléierung entwéckelt.

Den Hawking ass Member op Liewenszäit vun der Peepstlecher Akademie vun de
Wëssenschaften .



https://lb.wikipedia.org/wiki/Schong

E Schong (regional: Schung), vum Alhéichdäitsche scuoh, ass déi gängegst Zort
Gezei fir de Fouss. Seng éischt Funktioun ass et, de Fouss ze schütze géint
Verletzungen, Keelt a Knascht.

E Schong setzt sech gewéinlech zesummen aus engem méi haarden Deel op der
ënneschter Säit, der Suel, déi d'Fousssuel schützt, a meeschtens um Deel vun der
Feescht duerch en Tallek méi oder manner liicht gehéckt ass, an aus engem
ieweschten Deel, deen aus engem méi mëlle Material ass (traditionell aus Lieder,
haut och aus Konschtlieder oder Stoft), an deen dat Iewescht vum Fouss ëmwéckelt
an em Halt gëtt.

Deen eelste Schong, dee bis ewell fonnt gouf, ass 5500 Joer al a gouf an enger
Hiel an Aserbaidschan fonnt.

Schong hunn, als Gezei, och e moudeschen Aspekt, sou datt Form, Faarf, asw.
ëmmer nees geännert hunn. Och jee no Funktioun variéiert hir Form an
Zesummesetzung.

Schong goufen traditionell, als Handwierk, vun engem Schouster gemaach. Bis op
wéineg Ausname geschitt dat haut an industrieller Masseproduktioun. 2009 goufe
56 % vun alle Schong op der Welt a China produzéiert, wou et eng 20.000
Schongproduktiounsentreprisë gëtt, déi direkt eng 3,5 Millioune Leit
beschäftegen an all Joer iwwer 10 Milliarde Puer Schong produzéieren. 80 %
dovun, an engem Wäert vu ronn 20 Milliarden Euro, ginn an den Export, virun
allem no den USA an der Europäescher Unioun.



https://lb.wikipedia.org/wiki/Schluecht_vun_der_Somme

D'Schluecht vun der Somme huet den 1. Juli 1916 a Form vun enger
britesch-franséischer Groussoffensiv géint déi däitsch Stellungen ugefaangen.

Déi britesch-franséisch Alliéiert haten déi Attack schonn am Dezember 1915 op
der Konferenz zu Chantilly decidéiert, fir dem Stellungskrich an den Trancheeën
en Enn ze maachen. De 4. September konnten d'Fransouse Forest a Cléry-sur-Somme
zréckerueweren. Annerhallwe Mount duerno konnten déi marokanesch Kolonialtruppen
de Fort de Douaumont bei Verdun zréckerueweren, an an der Nuecht vum 1. op den
2. November hunn déi däitsch Truppen d'Nopeschfestung de Fort de Vaux opginn.

Duerch déi Victoiren opgemontert huet de franséische Marechal Joffre
deklaréiert: "Toutes les audaces sont permises", ouni vill Ophiewes vun de
grousse Verloschter ze maachen.

Mat iwwer 1 Millioun Doudegen, Verwonnten oder Vermësste war et déi Schluecht,
déi am Éischte Weltkrich op alle Säiten zu de gréisste Verloschter gefouert
huet. D'Englänner hate 400.000 Mann verluer, d'Fransousen 200.000, an op der
däitscher Säit ware 450.000 Zaldote gefall.

E groussen Deel vum Echec vun där Offensiv war, well den Arméiskommando sech op
den Asaz vun den engleschen Tankse Mark I verlooss hat, an de 15. September an
der Géigend vu Flers eng Panzerattack lancéiert hat.



https://lb.wikipedia.org/wiki/Schach

Schach, vum persesche Schah fir „Kinnek“ - dohier „d'kinneklecht Spill“, ass e
strategescht Brietspill, a gëtt vun zwéi Spiller op engem quadratesche Briet mat
64 Felder an 32 Figuren (16 wäisser a 16 schwaarzer) gespillt. D'Zil ass et, de
géigneresche Kinnek matt ze setzen an den eegene Kinnek ze schützen.

E Spiller huet entweder déi wäiss oder déi schwaarz Figuren, dorënner (vun der
am mannste wichtegster Figur bis hin zur wichtegster) aacht Baueren, zwéi Leefer
an zwéi Sprénger (oder Päerd), zwéin Tierm, eng Damm an ee Kinnek. De Spiller
mat de wäisse Figure fänkt un. D'Spiller réckelen ofwiesselnd mat enger vun hire
Figuren, entweder op e Feld, dat nach fräi ass oder op e Feld, dat vun enger
géignerescher Figur besat ass, déi da geschloen ass a vum Spillbriet geholl
gëtt.

Et gëtt ugeholl, datt Schach ënner dem Numm Tschaturanga an Indien erfonnt ginn
ass. Als geséchert gëllt, datt d'Spill um Enn vum 5. Joerhonnert a Persie
bekannt gouf, wou et och zu sengem haitegen Numm koum (Shatranj oder och
Schatrandsch - Schah heescht op Persesch Kinnek). Vu Persien aus ass
d'Schachspill dunn an d'Ostréimescht Räich komm, vu wou d'Waräger et bis mat a
Russland geholl hunn. Wéi d'Mosleme Persien eruewert haten, hu se d'Schachspill
an der ganzer islamescher Welt verbreet bis a Spuenien. Spéitstens zanter dem
13. Joerhonnert ass et schliisslech bei de Ritter a ganz Europa beléift.

Fréier konnten d'Baueren och beim éischten Zuch just ee Feld no vir zéien,
d'Leefer sinn zwee Felder diagonal gesprongen an d'Damm ee Feld diagonal.

Géint der Enn vum 15. Joerhonnert hu sech déi modern Schachregelen duerchgesat,
duerch déi et méiglech gouf, direkt vun Ufank u séier unzegräifen. Doduerch ass
d'Schachspill ëmmer méi populär ginn.

Wann de Kinnek vun enger géignerescher Figur bedreet gëtt (de Kinnek ass dann am
Schach), da muss en imperativ entweder op e Feld zéien, wou en net bedreet ass,
eng aner Figur vu senger Faarf tëscht sech an déi betreffend géigneresch Figur
setzen (dat hëlleft allerdéngs net, wann de Kinnek vun engem Päerd bedreet
gëtt), oder déi betreffend géigneresch Figur schloen (selwer oder mat enger aner
Figur vu senger Faarf).

D'Damm kann diagonal, horizontal a vertikal sou wäit zéie wéi ee wëll, mais ouni
iwwer eng aner Figur ze sprangen. Si huet also déiselwecht Eegenschafte wéi e
Leefer an en Tuerm zesummen.

En Tuerm kann horizontal oder vertikal sou wäit zéie wéi ee wëll, mais ouni
iwwer eng aner Figur ze sprangen.

E Leefer kann diagonal sou wäit zéie wéi ee wëll, mais ouni iwwer eng aner Figur
ze sprangen.

E Sprénger oder Päerd zitt u sech net, mä e „spréngt“: zwee Felder an enger Linn
oder enger Rei an eng Richtung an dann ee Feld no lénks oder riets. D'Päerd ass
déi eenzeg Figur, déi iwwer aner Figuren ewechsprange kann.

E Bauer kann all Kéier just ee Feld no vir réckelen, ausser wann en an der
Ausgangsstellung ass, wou et der au Choix een oder zwee sinn. De Bauer schléit
Figuren, déi ee Feld diagonal virun him stinn an e kann „en passant“ schloen. De
Bauer ass déi eenzeg Figur, déi ni hannerzeg zéie kann.

Gewonnen huet dee Spiller, deen de géigneresche Kinnek schloe kann, ouni datt de
Géigner dat verhënnere kéint. De Géigner ass da Schachmatt ("aš-šāh māt" heescht
op Arabesch "de Kinnek ass dout"). Dobäi gëtt den Zuch, mat deem de Kinnek
geholl kéint ginn, net méi ausgefouert. Et gewënnt een och, wann de Géigner
opgëtt, wat während der ganzer Partie méiglech ass. Nëmme beim Blëtzschach
gewënnt een och, wann de Géigner eng verbueden Aktioun mat enger vu senge Figure
mécht. Duerno ass et nämlech net méi méiglech déi exakt Zäit festzestellen an
d'Auer deementspriechend zréckzedréinen. Eng weider Méiglechkeet ass datt d'Zäit
vum Géigner ofleeft. Dat gëllt awer nëmmen, wann de Géigner theoretesch nach
mattsetze kéint. Falls een awer souguer bei ongeschécktestem Spill vum Géigner
hien net mattsetze kann (z. B. wann een nëmmen nach e Kinnek an e Leefer huet,
an de Géigner just nach e Kinnek), ass d'Spill remis (Gläichstand).

Motiver aus dem Schachspill fannen an der Heraldik Verwendung. Gär gouf
besonnesch de Roch, wéi den Tuerm am Mëttelalter genannt gouf, als Wopefigur
gewielt. Vu „geschacht“ schwätzt een, wann d'Wopeschëld no dem Prinzip vun engem
Schachbrietmuster gedeelt gëtt.

D'Schachspill gëtt gär a Filmer agesat, fir déi strategesch Iwwerleeënheet vum
Mënsch géintiwwer vun engem Computer ze demonstréieren. Dat bekanntst Virkommen
ass wahrscheinlech am Film 2001: A Space Odyssey, an deem eng tatsächlech
gespillte Schachpartie tëscht engem Computer an engem Mënsch nogespillt gëtt. An
der Harry-Potter-Verfilmung Harry Potter and the Philosopher's Stone steet de
Potter virun der Aufgab, als Deel vun enger Schachpartie mat senger Säit ze
gewannen, fir bei den „Alchimistesteen“ ze kommen. Aner bekannt Filmer mat dem
Schachmotiv sinn 1984 (1984) an Independence Day.

Romaner, an deene Schach en Haaptthema duerstellt a souguer am Titel virkënnt,
sinn zum Beispill d'Schachnovelle vum Stefan Zweig oder Der Schachautomat vum
Robert Löhr.

Och an der Konscht war d'Schachspill schonn ëmmer e beléiftent Thema. Ënner de
Surrealiste ware mat dem Joan Miró. dem Marcel Duchamp oder dem Max Ernst
begeeschtert Spiller, déi an hire Wierker Schachmotiver benotzt hunn. Mat dem
Thema ervirgetruede sinn och d'Sculpteuse Germaine Richier an den Alfred
Hrdlicka, deen och ee staarke Spiller ass. Ënner den zäitgenëssesche Kënschtlere
beschäftegt sech d'Elke Rehder besonnesch mat dësem Sujet.

De Musical Chess (englesch fir Schach) aus dem Joer 1984 thematiséiert
d'Rivalitéit vun zwee Schachspiller.



https://lb.wikipedia.org/wiki/Sch%C3%BCttbuerg

D'Schüttbuerg ass eng Anlag mat Buerg a Renaissanceschlass um Lieu-dit
Schüttbuerg-Schlass tëscht Konstem a Kautebaach, iwwer dem Dall vun der Klierf,
an der Gemeng Kiischpelt.

Nieft der haiteger offizieller Schreifweis Schüttbuerg waren oder si folgend
Nimm am Gebrauch: op Lëtzebuergesch Schëttbuerg a Schibreg respektiv Schibbreg;
op Franséisch Schuttbourg, op Däitsch Schüttburg, Schieburg a Schudeburg (1406).

D'Schüttbuerg läit tëscht Konstem a Kautebaach op 385 m Héicht op engem schmuele
längelzege Schifervirspronk, ronn 60 m iwwer dem Dall vun der Klierf. D'Buerg
ass a Privatbesëtz a kann net besicht ginn. Vu Konstem brauch een ze Fouss eng
hallef Stonn bis op d'Schüttbuerg. D'Schibbreger Millen (oder
Schüttbuergermillen) läit op der Klierf, 800 m Loftlinn nordwestlech vun der
Buerg. Vun Alschent huet een eng schéi Vue op d'Schüttbuerg.

Vun Nordwesten hier kënnt een iwwer eng stenge Bréck iwwer en 10 m breede Gruef
an déi ronn 20 × 90 m laanggestreckt Anlag, déi nordnordwest-südsüdost
ausgeriicht ass. Riets hanner der Paart sinn d'Fundamenter vun engem 7 m décken
Tuerm erhalen. Westlech dovu féiert de Buergwee duerch eng weider Paart bei de
Palas, dem haitege Wunngebai an neisten Deel vun der Anlag. Südlech geet et
schliisslech duerch eng drëtt Paart bei den eelste Buergdeel. Südwestlech vun
dëser drëtter Paart ass e Kapellentuerm erhalen.

De Carlo Hemmer huet am zweete Band vu sengem "Besinnlich-kritisches Luxemburger
Wanderbuch", dee posthum erauskoum, folgend Beschreiwung vun der Anlag
hannerlooss:

Bis ewell konnt keng eegen Herrschaft vu Schüttbuerg nogewise ginn an et feele
bis haut déi néideg archeologesch a bautechnesch Ënnersichungen, déi et géngen
erlaben, wëssenschaftlech ofgeséchert Datéierunge vun den Anlagen ze maachen.

Vun der Schüttbuerg, déi héchstwahrscheinlech am 14. Joerhonnert gebaut gouf,
ass am Joer 1406 eng éischt Kéier als Schudeburg Rieds, e Lehnsgut vun der
Herrschaft Rodenmacher. D'Buerg war ursprénglech net als Residenz geduecht, mä
als Bollwierk mat Garnisoun. Si steet am südlechen Deel vun der Anlag.

Zanter 1550 gehéiert zu der Schüttbuerg en zimlech groussen Haff zu Holztem,
deen duerch e Piechter bewirtschaft gouf géint en Zëns, deen aus
Déngschtleeschtungen a Liwwerunge vu Liewensmëttel a Geld bestanen huet.

1936 gouf d'Anlag renovéiert an d'Schüttbuerg ass am Fréijoer 1939 als gréisst
Jugendherberg vum Land fir de Public zougänglech ginn (iwwer 200 Better).

Am Zweete Weltkrich, besonnesch an der Ardennenoffensiv, sinn d'Gebaier staark
beschiedegt ginn.

1950 gouf mat gréissere Restauréierungsaarbechten ugefaangen, ouni de fréieren
Zoustand vun der Anlag ze dokumentéieren.

1994 goufe Vermiessungaaarbechten (Topographie an eng formgerecht Bauopnam)
duerchgefouert, bei där awer nëmme wéineg Originalbausubstanz nogewise konnt
ginn.

Zanter dem Oktober 2001 steet d'Anlag op der Inventarlëscht vun de geschützten
Nationalmonumenter.

Als Schlass zu Schibreg kënnt d'Schüttbuerg am III. Gesank vum Michel Rodange
sengem Renert vir.



https://lb.wikipedia.org/wiki/R%C4%ABga

Riga (op Lettesch Rīga) ass d'Haaptstad vu Lettland. Et ass mat ronn 700.000
Awunner déi gréisst Stad vum Baltikum a politeschen, economeschen a kulturellen
Zentrum vum Land. 45 % vun den Awunner si Letten a 44 % Russen.

D'Stad läit um Uwänner vun der Daugava, just ier déi an d'Baltescht Mier (Golf
vu Riga) leeft.

Riga gouf op der Plaz vun enger liwescher Siidlung gegrënnt, do wou de
Riga-Floss (deen et haut net méi gëtt) an d'Daugava gelaf ass. Däitsch Händler
hunn do am 12. Jh. en Handelsposten opgemaach, sou datt Riga e wirtschaftlechen
Zentrum vun der Géigend gouf. 1201 gouf den Albert von Buxthoeven zum Bëschof vu
Letland ernimmt an huet zu Riga säi Sëtz etabléiert. Den Uerde vun de
Schwäertbridder huet sech do niddergelooss, a Riga krut Stadsrechter. Als Paart
vu Russland an de Baltesche Länner zum Baltesche Mier gouf Riga 1282 Member vun
der Hanse, et huet awer ëmmer nees misse seng wirtschaftlech dominant Positioun
géint polnesch oder litauesch Hafestied verdeedegen.

1522 goufen déi Baltesch Länner reforméiert. Nom Drëssegjärege Krich si se 1621
ënner schwedeschen Afloss komm. 1710 huet de Péiter de Groussen d'Géigend
eruewert, Letland an Estland goufen Deel vu Russland. Déi däitschsproocheg Elite
(Adel, Groussgrondbesëtzer a Biergertum) huet awer weiderhin eng wichteg Roll
gespillt. Géint dem Enn vum 19. Joerhonnert huet sech d'Russifizéierungspolitik
vu Moskau aus awer ëmmer méi staark gemaach, Riga gouf (nieft Sankt Petersburg)
en Hafe vun der Russescher Flott an ass schëtzeg gewuess. An dës Wuesstemsperiod
ëm d'Joertwenn 19./20. Jh. goufen zu Riga eng ganz Rëtsch bemierkenswäert Haiser
am Jugendstil opgeriicht.

1918, geméiss dem Traité vu Brest-Litowsk goufen d'Baltesch Staaten onofängeg, a
Riga d'Haaptstad vu Lettland. Am Zweete Weltkrich gouf ë. a. déi historesch
Alstag uerg zerstéiert. Wéi Lettland nom Zweete Weltkrich Deel vun der
Sowjetunioun gouf, huet sech dat och op Riga ausgewierkt, wat d'Bausubstanz
ubelaangt. 1986 gouf de chartakteristesche Radios- an Telvisiounstuerm ageweit.

2001 huet Riga, nodeem d'Land 1991 nees onofhängeg gi war, seng 800 Joer
gefeiert.

D'Alstad an den Zentrum (mat de Jugendstilgebaier) gouf op d'Unesco-Lëscht vun
de Kultur-Weltierfschafte gesat.



https://lb.wikipedia.org/wiki/Natas_Loves_You

Natas Loves You ass eng Rockband vu Paräis mat internationale Memberen, déi 2008
zu Lëtzebuerg gegrënnt gouf.

D'Museker vun Natas Loves You hu sech am Lycée Vauban an der Stad Lëtzebuerg
kennegeléiert; déi deemoleg Membere koumen aus Lëtzebuerg, Spuenien, Frankräich,
Finnland an den USA. Natas Loves You ass d'Nofolgerband vu Glitter and Trauma,
déi 2008 ënner anerem um Rock um Knuedler gespillt huet. De Sänger war virdru
bei den Holy National Victims. Der Grupp hir éischt EP From Natas With Love war
den éischte Release um Fred Baus sengem lëtzebuergesche Label Songs for Ben. Si
gouf vum Charel Stolz opgeholl.

2009 sinn Natas Loves You op de lëtzebuergesche Festivaller Rock-A-Field, Mess
for Masses, On Stéitsch a Sonic Visions opgetrueden. De 27. November 2009 huet
d'Band am Exit 07 de Release vun hirer EP From Natas With Love gefeiert, vun där
et d'Single Finished Line bis op déi éischt Plaz am Eldoradio Chartbreaker an an
den Top 15 an der RTL Hitmaschinn gepackt huet.

Duerno sinn Natas Loves You op Paräis geplënnert an hunn do e puer Concerte
gespillt. Am Summer hu si hir zweet EP Paintings opgeholl, déi 2011 erauskomm
ass. Fir d'Release-Party hu si an der ausverkaafter Maroquinerie, engem vun de
gréisste Paräisser Indie-Concertssäll, gespillt. Och 2012 an 2013 si si um Sonic
Visions Festival opgetrueden

Natas Loves You sti beim franséische Museklabel 3ème Bureau ënner Kontrakt, op
deem si am November 2013 déi digital Single Go or Linger an am Mäerz 2014 d'EP
Skip Stones verëffentlecht hunn. Hiren éischten Album The Eighth Continent soll
2014 erauskommen.



https://lb.wikipedia.org/wiki/Montenegro

Montenegro (an der Landessprooch Crna Gora; kyrillech Црна Гора ['t͡sr̩naː
'ɡɔra]) ass eng Republik a Südosteuropa, déi u Kroatien, Bosnien an Herzegowina,
Serbien an Albanien grenzt. Am südwestlechen Deel vum Land mécht d'Adriatescht
Mier eng natierlech Grenz. Montenegro, dat en Deelstaat vum fréiere Jugoslawien
an duerno vu Serbien a Montenegro war, ass zanter 2006 en onofhängege Staat.

D'Republik huet 620.000 Awunner, eng Fläch vu ronn 14.000 km², a gehéiert domat
zu de klenge Staaten an Europa. D'Land besteet haaptsächlech aus
Bierglandschaften an ass dënn besidelt. D'Haaptstad vu Montenegro ass Podgorica.

Eng Uertschaft, déi wéinst hirer Alstad vill vun Touriste besicht gëtt, ass
Kotor. Duerch hir kulturell a musikalesch Offere beim Jonktem beléift ass
dogéint Budva op der Adria. Eng grouss reliéis Bedeitung net nëmme fir déi
orthodox Kierch huet Klouschter Ostrog dat matzen an de Fiels gebaut gouf.
Haaptatout vu Montenegro ass awer seng Natur, wou besonnesch d'Naturschutz- a
Schigebitt Durmitor, déi bis zu 1300 m déif Taraschlucht an de fëschräiche
Skutariséi ervirstiechen.



https://lb.wikipedia.org/wiki/Mohammed

De Mohammed ibn Abdallah, mam ganzen Numm Abū l-Qāsim Muhammad ibn ʿAbd Allāh
ibn ʿAbd al-Muttalib ibn Hāschim ibn ʿAbd Manāf al-Quraschī (أبو القاسم محمد بن
عبد الله بن عبد المطلب بن هاشم بن عبد مناف القرشي); gebuer tëschent 570 a 573 n.
Chr. zu Mekka a gestuerwen den 8. Juni 632 zu Medina, ass de Grënner vum Islam.
Hie gëllt am Islam als de leschte Prophéit, dee vu Gott (Allah) geschéckt gouf
an dee mam Koran d'Wuert vun Gott offebaart huet. Wann dem Mohammed säin Numm
genannt gëtt, muss e fromme Muslim ëmmer d'Eulogie mat soen: Gott seen hien an
schenk him Heel.

Et gëtt nëmme ganz wéineg zäitgenëssesch Quellen iwwer dem Mohammed säi Liewen.
Souguer de Koran gouf eréischt eng 20 Joer no sengem Doud fixéiert. Déi
historesch bekanntst Biographie ass vum Mohammed ibn Ishaq verfaasst ginn
("D'Liewe vum Prophéit"). De Mohammed hat alles an allem 13 Fraen, dovun e
groussen Deel zur selwechter Zäit. Dem Koran no hat de Mohammed dräi Jongen a
véier Duechteren.

De Mohammed huet déi éischt zwee Joer vu sengem Liewe beim Stamm vun där Fra
gelieft, déi hie geniert huet. Mat sechs Joer huet de Mohammed seng Mamm
verluer. Duerno huet hie bei sengem Grousspapp gelieft bis deen zwee Joer méi
spéit och gestuerwen ass. Dunn ass de Mohammed bei sengem Monni opgewuess. Als
jonke Kärel huet hien als Schofshiert geschafft an zwou Reese mat
Handelskarawane bis an d'ostréimescht Räich gemaach.

Mat ongeféier 20 Joer goung de Mohammed an de Fidschar-Krich. Ëm d'Joer 595 huet
hie seng éischt Fra, seng deemoleg Cheffin Chadidscha, bestuet. Mat der
Chadidscha krut hien eng Duechter, d'Fatima, déi als eenzegt vum Mohammed senge
Kanner selwer Nokomme krut.

Dem Mohammed säin éischt Offenbarungserliefnis war um Bierg Hira bei Mekka, wou
him an engem Dram den Äerzengel Gabriel erschéngt ass. Dem Mohammed seng éischt
Unhänger waren d'Chadidscha an de sougenannten éischte Muslim zu Mekka, den Ali
Ibn Abi Talib an den Abu Bakr, den éischte Kalif nom Mohammed sengem Doud. Enger
Studie no koumen déi éischt Muslimen aus sozial niddrege Schichten a si waren
zum gréissten Deel Händler. D'Mekkaer hu méi spéit de Muslimen hiert
Handelsrecht ewechgeholl fir déi weider Ausbreedung vum Islam ze verhënneren a
fir dem Mohammed sengen ëffentlechen Optrëtt en Enn ze setzen, well hien de
polytheistesche Glawen ugegraff huet. Doropshin huet de Mohammed eng Partie vu
sengen Unhänger ugestallt, an Abessinien auszewanderen.

Nom Doud vum Chadidscha ass de Mohammed am Joer 622 a Yathrib ausgewandert, wou
hie fir sech a seng Unhänger Sécherheet versprach krut. Do huet e mat hirer
Hëllef d'Quba-Moschee opgeriicht, déi éischt an eelst Moschee. Zu Yathrib, dat
méi spéit als Medina bekannt gëtt, huet hien an de Joren dono u Muecht gewonnen,
och u politeschem Afloss a gouf Feldhär. Géint Enn vum Januar 632 huet de
Mohammed seng grouss Pilgerfaart op Mekka gemaach, déi och als
Abschidspilgerfaart bekannt gouf.

Déi éischt Schluecht vun de Muslime géint d'Mekkaer zu Badr hunn d'Muslimen,
obwuel se zu manner a schlecht equipéiert waren, gewonnen. No e puer méi klengen
Ausenanersetzunge konnten d'Muslime 630 endlech Mekka erueweren. Well de
Mohammed jiddwerengem Amnestie versprach hat, dee sech him net widdersetze géif,
hunn d'Muslime Mekka mat nëmmen 28 Doudegen op der Säit vun den Mekkaner
eruewert, de Rescht war fortgelaf. Doropshin huet de Mohammed aner Beduinestämm
opgefuerdert, sech zum Islam ze bekéieren an huet all Gottesbiller aus
Privathaiser ewechmaache gelooss. Fir déi ënner sech zerstridde Stämm, déi elo
all dem Islam ugehéiert hunn, ze vereenen, huet hien hinnen all déiselwecht
Rechter ginn an d'Judden hir Relioun fräi ausliewe gelooss. Well d'Judden awer
nach ëmmer Widderstand geleescht hunn, huet de Mohammed decidéiert se aus Medina
ze verdreiwen.



https://lb.wikipedia.org/wiki/Methan

Methan ass e Kuelewaasserstoof an deen einfachsten Alkan. En ass den
Haaptbestanddeel vum Biogas a vum Äerdgas. Nom Kuelendioxid ass en dee
wichtegsten Zäregas. En ass allerdéngs a méi klenge Quantitéiten an der
Atmosphär, mä e wierkt méi staark.

Methan ass e Gas ouni Goût, Faarf a Geroch. Bei 25 °C an 1013 hPa ass de Methan
am gasfërmegen Zoustand. Methan ze verflëssegen ass schwéier wéinst sengem
niddrege Kachpunkt. En ass méi liicht wéi Loft, seng Dicht par Rapport zu der
Loft läit bei 0,554.

Methan léist sech schlecht am Waasser an am Aceton op. Awer am Alkohol, am
Benzol an am Ether ass e gutt léislech.

Methan forméiert nëmme mat dem Chlor, dem Brom an der Salpéitersaier nei
chemesch Produiten. Aner chemesch Elementer zerstéieren d'Moleküll vum Methan
oder féieren zu enger Verbrennung, wéi bei dem Sauerstoff. Awer déi meescht
chemesch Elementer a Produite reagéiere guer net mat dem Methan; si sinn inert.
Dat läit dorun datt en e gesiedegte Kuelewaasserstoff ass.

Methan as e liicht entzündleche Gas. E brennt mat enger bloelzeger Flam an
hannerléisst sou gutt wéi keng Réckstänn. Wann een e Volume Methan mat zwéi
Volumme Sauerstoff vermëscht, entsteet en explosiivt Gasgemësch, dat och nach
Knallgas genannt gëtt. Et kënnt heiansdo zu Explosioune vun där Zort an de
Minen, well do Methangas fräigesat gëtt. Methan verbrennt mat Sauerstoff a wa
genuch O2 do ass entsteet Kuelendioxid a Waasser.

Am Fall wou net genuch Sauerstoff do ass, entsteet Waasser a Kuelestoff oder de
gëftege Kuelemonoxid.

Wann een déi Reaktioun mam Katalysator Néckel a bei 900 °C duerchféiert,
entsteet Waasserstoff a Kuelemonoxid.

Methan reagéiert mam Chlor op zwou Manéieren. Déi eng Reaktioun leeft mat Hëtzt
of a féiert zu enger Zerstéierung vum Moleküll vum Methan. Déi aner Reaktion
féiert zu enger Substitutioun. Dat heescht: De Chlor ersetzt
d'Waasserstoff-Atomer vum Methan ouni d'Moleküll ze zerstéieren.

Wann e Methan am Chlor verbrennt entsteet eng roudelzeg Flam. D'Ennprodukter vun
där Reaktioun si Kuelestoff a Chlorwaasserstoff.

Wann een awer e Gasgemësch aus Methan a Chlor mat Liicht bestrahlt, ersetzt de
Chlor lues a lues de Waasserstoff vum Methan. Aus där Reaktioun entstinn déi
chloréiert Derivater vum Methan: Monochloromethan, Dichloromethan,
Trichloromethan a Tetrachloromethan. Als Nieweprodukt gëtt Chlorwaasserstoff
fräigesat. Déi Reaktioun kann en och mam Brom duerchféieren, mä si leeft méi
lues of.

D'Reaktioun mam Fluor zerstéiert d'Moleküll vum Methan. D'Ennprodukter vun där
Reaktioun si Kuelestoff a Fluorwaasserstoff.

Methan reagéiert bei 450 °C mat den Dämp vun der Salpéitersaier. Bei där
Reaktioun ersetzt de Grupp NO2 e Waasserstoff-Atom vum Methan an et entsteet
Nitromethan a Waasser.

Methan ka mat Aluminiumcarbid a Waasser hiergestallt ginn. Den Aluminiumcarbid
gëtt duerch waarmt Waasser zersat. Et gëtt nach e bësse Chlorwaasserstoff bei
d'Waasser gemëscht fir d'Aluminiumhydrat ze zerstéieren, dat um Aluminiumcarbid
entsteet.

Fir Methan industriell hierzestellen ginn Äerdgas, Gaser aus der Kokerei a vum
Pëtrol distilléiert. Zum Beispill mat der Fischer-Tropsch-Synthes kann ee Methan
hierstellen.

D'Methaniséierung ass eng Method fir Methangas aus Kuelemonoxid a Waasserstoff
hierzestellen. Dës Reaktioun leeft bei 250-300 °C of a gëtt duerch Néckel
katalyséiert. Dobäi entsteet Wäermt, Waasser a Methan. Mä et kann een dës
Reaktioun bei 800 °C ëmdréinen. Dës Method gëtt Streamreforming genannt.

An der Natur gëtt Methan vu Mikroorganisme produzéiert, déi, ouni datt Loft
dobäi kënnt, organesch Matière zersetzen. Wa Bakterien zum Beispill Gras,
Mëscht, Piff a Klärschlamm zersetzen entsteet haaptsächlech Methan, nieft
Kuelendioxid, Stéckstoff, Waasserstoff a Schwiefelwaasserstoff.

D'Moleküll vum Methan besteet aus engem Kuelestoff-Atom a véier
Waasserstoff-Atomer. Déi Atomer sinn duerch eng kovalent Liaisoun matenee
verbonnen. All Atom huet d'Konfiguratioun vun engem Edelgas: de
Waasserstoff-Atom huet déi vum Helium an de Kuelestoff-Atom déi vum Neon.

D'Bindungen am Moleküll vum Methan entsti wa sech d'elektronesch Wolleke vum
Kuelestoffatom a vum Waasserstoffatom matenee verbannen. D'Elektrone vun der
leschter Couche vum Kuelestoffatom vollzéie fir d'éischt eng Promotioun, dann
eng Hybridation sp3, bei där véier elektronesch Wolleken oder Orbitalen vum Typ
sp3 entstoen. Dës Wolleken orientéieren sech sou, datt se all sou weit wéi
méiglech vuneneen entfernt sinn. Dofir huet d'Moleküll vum Methan eng
tetraedresch Struktur an all véier Orbitalen forméieren e Wénkel vun 109,5°
zueneen. D'Orbital vun deene véier Waasserstoffatomer iwwerlappt sech mat der
Orbital sp3. Sou entsti véier Orbitaler mat zwéin Elektronen am Moleküll vum
Methan. Déi véier Atomkäre stousse sech of well se positiv geluede sinn. Mä
d'Orbitalen déi negativ geluede sinn zéien déi positiv geluede Kären un an halen
d'Atomer vun dem Moleküll zesummen.

De Kuelestoffatom, deen aus enger Hybridation sp3 entsteet, forméiert nëmmen
einfach kovalent Liaisounen. An der organescher Chimie gi si och nach
σ-Liaisounen (liaisons σ) genannt. D'Kuelestoffatomer vun den Alkane sinn duerch
σ-Liaisoune matenee verbonnen.

Methan lagert, wéi de Pëtrol, a risege Gasreservoiren ënner der Äerd. Da kënnt
Methan nach an enorme Quantitéiten um Mieresbuedem vir. Do lagert en ënner der
Form vu Methanhydrat.

Methangas ass och den Haaptbestanddeel vun de Gasplanéiten Jupiter, Saturn,
Uranus an Neptun.

An der Chimie gëtt Methan geholl fir Ammoniak, Methanol, Waasserstoff, Blosaier
an Acetylen hirzestellen.

Methan ass ee vun de wierksaamsten Zäregaser. E gëtt vu Räisfelder, vu Suppen,
vun tropesche Bëscher, vum landwirtschaftleche Véi a vun der Gas- a
Kuelenindustrie fräigesat. An de leschten 200 Joer ass de Methangehalt vun der
Atmosphär permanent an d'Luucht gaangen. Zanter 2007 sinn erëm zousätzlech
Milliounen Tonne Methangas an d'Atmosphär geschleidert ginn. En ass fir 20 % vum
Zäregas-Effekt verantwortlech. En absorbéiert, wéi de Kuelendioxid, d'infrarout
Liicht a verhënnert datt d'Wäermt vun der Sonn erëm zréck un de Weltraum ofgi
gëtt. Mä Methan ass nach méi staark wéi Kuelendioxid. Ee Moleküll vum Methan
wierkt genee sou staark wéi 21 CO2-Moleküllen.

Awer nëmmen 30 % vun de Methan-Emissioune gi vun der Natur verursaacht. Fir déi
aner 70 % ass de Mënsch direkt oder indirekt verantwortlech. Virun allem
d'Landwirtschaft ass schold un deenen héije Methan-Emissiounen. Räisfelder, Kéi
a Schof schleideren sou vill Methan an d'Loft, datt et Konsequenze fir
d'Weltklima huet.

Methan gëtt awer och an der Atmosphär durch Hydroxyl-Ionen OH- ofgebaut.
Doduerch gouf et e Gläichgewiicht vun Ofbau an Emissiounen. Soulaang
d'Konzentratioun vum Methan an der Atmosphär stabil blouf, goufen déi enorm
Kuelendioxid-Emissioune kompenséiert. Mä dat Gläichgewiicht ass erëm gestéiert
an de Methangehalt an der Atmosphär gëtt erëm méi grouss. Virun engem Joer
(2010) sinn et zirka 1751 ppb (parts per billion). Dat ass méi wéi zweemol sou
vill wéi virun der industrieller Revolutioun.

Iwwerraschend ass datt de Methangehalt an der Loft iwwerall op der Welt
gläichzäiteg eropgaangen ass. Et dauert an der Atmosphär méi wéi ee Joer bis
datt sech de Gasgehalt vun der südlecher an der nërdlecher Hemisphär gemëscht an
ausgeglach hunn. Dowéinst hätten iwwerall op der Welt gläichzäiteg
d'Methangas-Emissiounen eropgoe missen. Dat ass awer net de Fall. Déi meescht
Methangas-Emissiounen entstinn nämlech op der nërdlecher Hemisphär.

Dat kéint doru leien, datt 2007 a Sibirien de gefruerene Buedem, wéinst dem
waarme Wieder, entdeet ass. Doduerch ass de bakteriellen Ofbau erëm un d'Lafe
komm a grouss Quantitéite Methangas goufe fräigesat. Firwat op der südlecher
Hemisphär de Methangehalt eropgeet, kann een domat net erklären.

Eng aner Erklärung seet, datt d'Konzentratioun vun den Hydroxyl-Ionen an der
Atmosphär ofgeholl huet. Dat ass awer nëmmen eng theoretesch Erklärung, déi nach
net genee nogewise konnt ginn.



https://lb.wikipedia.org/wiki/Lydie_Polfer

D'Lydie Catherine Polfer gebuer den 22. November 1952 an der Stad Lëtzebuerg,
ass eng lëtzebuergesch DP-Politikerin.

1972, no hirer Première am Lycée Robert-Schuman an der Stad Lëtzebuerg, goung
d'Lydie Polfer op Grenoble, fir Droit ze studéieren. Se huet hiert Studium 1976
mat enger Maîtrise ofgeschloss, an do d'selwecht Joer och en Diplom an
Europarecht gemaach.

1979 huet se sech decidéiert, an d'Politik ze goen. Si gouf, op der DPs-Lëscht,
an d'Chamber gewielt an ass duer 1984, 1989, 1994 an 1999 erëmgewielt ginn.
Tëscht 1984 a 1994 huet s'op hiert Mandat als Deputéiert an der Chamber
verzicht, fir Deputéiert vum Europäesche Parlament ze ginn, fir dat s'och op der
Wielerlëscht stoung.

1994 gouf si Presidentin vun der Demokratescher Partei (DP) a blouf dat bis
2004.

Tëscht 1982 an 1999 war d'Lydie Polfer Buergermeeschtesch vun der Stad
Lëtzebuerg, wou si d'Nofolleg vun hirem Papp dem Camille Polfer gemaach huet.

Vum August 1999 bis Juli 2004 war si Vizepremièreministesch, Ausseministesch a
Ministesch fir Verwaltung a Verwaltungsreform an der Regierung Juncker-Polfer.

Bei de Chamberwale vum 7. Juni 2009 an deene vum 20. Oktober 2013 gouf si all
Kéier erëm an d'Chamber gewielt.

De 17. Dezember 2013 gouf si op en Neits als Buergermeeschtesch vun der Stad
Lëtzebuerg vereedegt, nodeem de Xavier Bettel Premierminister an der Regierung
Bettel-Schneider gi war.



https://lb.wikipedia.org/wiki/Louis_vu_L%C3%ABtzebuerg

De Louis Xavier Marie Guillaume vu Lëtzebuerg, gebuer den 3. August 1986 an der
Maternité Grande-Duchesse Charlotte zu Lëtzebuerg, ass Prënz vun Nassau a Prënz
vu Lëtzebuerg. Hien ass den drëtte Jong vum Groussherzog Henri a senger Fra, der
Groussherzogin Maria Teresa.

Den 29. September 2006 ass de Prënz Louis zu Lëtzebuerg mat der Tessy Antony (*
28. Oktober 1985) bestuet ginn. Déi kierchlech Feier war zu Gilsdref.

De Groussherzog Henri huet der Fra vum Prënz Louis um Nationalfeierdag 2009 den
Titel Prinzessin vu Lëtzebuerg ginn.

De Prënz Louis ass zanter 2004 Titulaire vum Ordre du Lion d'or de la Maison de
Nassau.

Ufank Februar 2016 huet hien ëffentlech iwwer seng Schwieregkeeten als
Dyslexiker geschwat

Den 18. Januar 2017 huet den Haff ugekënnegt datt de Prënz Louis géif vun der
Tessy Antony gescheet ginn.

De 17. Februar 2017 goufen de Louis an d'Tessy zu London an enger Blëtzscheedung
(quickie divorce) gescheet, ouni selwer present gewiescht ze sinn

De Prënz Gabriel Michael Louis Ronny de Nassau ass den 12. Mäerz 2006 an der
Clinic des Grangettes zu Genf op d'Welt komm. Hien ass dat éischt Enkelkand vum
Groussherzog Henri an der Groussherzogin Maria Teresa. Dem Jong säi Pätter ass
säi Monni Michel Antony an d'Giedel ass seng Tatta, d'Prinzessin Alexandra.

De Prënz Noah Guillaume de Nassau ass den 21. September 2007 an der Maternité
Grande-Duchesse Charlotte zu Lëtzebuerg op d'Welt komm. Hien ass dat zweet
Enkelkand vum Groussherzog Henri an der Groussherzogin Maria Teresa. Hie gouf
grad wéi säi Brudder Gabriel an der Kierch vu Gilsdref gedeeft. Dem Jong säi
Pätter ass säi Monni, den Ierfgroussherzog Guillaume an d'Giedel ass seng Tatta
d'Patty Antony.

No der Primärschoul zu Luerenzweiler huet e seng Sekundarstudien zu Lëtzebuerg
an der 'American School of Luxembourg gemaach. Duerno ass hien an de Collège
Alpin International Beau Soleil zu Villars-sur-Ollon an der Schwäiz gaangen, wou
hien 2005 och säin Ofschlossdiplom krut.

Nodeem en zwee Joer an den USA war, woubäi en eng Formatioun an Aeronautics and
Aeronautical Management gemaach huet, duerno huet hie mat senger Famill an
England gewunnt, wou de Prënz an d'Prinzessin op d'Universitéit gaange sinn fir
sech weider auszebilden. De Louis huet zu London Kommunikatioun studéiert an
2014 säin Ofschloss gemaach. Hie schafft am Beräich sozial Verantwortung vun
Entreprisen.

De Prënz Louis mécht de Patronage vun der Fédération luxembourgeoise de Tennis
de Table (zanter 2004), der Fédération des Arts Martiaux (zanter 2010) an der
Fédération Aéronautique Luxembourgeoise, (2011).



https://lb.wikipedia.org/wiki/Louis_XIV._vu_Frankr%C3%A4ich

De Louis XIV. den Sonnenkinnek, gebuer de 5. September 1638 zu
Saint-Germain-en-Laye, a gestuerwen den 1. September 1715 zu Versailles, war
zanter 1643 Kinnek vu Frankräich an Navarra.

Mat enger Regentschaft vun 72 Joer war hien deen Herrscher aus der Neizäit deen
am längsten um Troun souz. De Louis XIV. gëllt als klassesche Vertrieder vum
Absolutismus. Hien huet d'Muecht vun der Kroun duerch en Ausbau vun der
Administratioun, d'Bekämpfung vun der Oppositioun am Land an d'Fërderung vun der
franséischer Wirtschaft gefestegt. D'Kultur vum Haff gouf ganz un d'Persoun vum
Herrscher ugepasst. Säi pompéisen Optrëtt gouf zum Symbol fir seng Plaz. De
Sonnekinnek huet sech och fir d'Konscht a fir d'Wëssenschaft interesséiert, an
d'franséisch Kultur ass opgebléit. D'Aussepolitik vum Louis XIV. war aggressiv,
a Frankräich konnt ënner dem Sonnekinnek seng Hegemonie iwwer Europa ausbauen.

D'Gebuert vum Louis XIV. zu Saint-Germain-en-Laye war fir vill Leit e glécklecht
Evenement, well 23 Joer laang war d'Bestietnes vu sengen Elteren Louis XIII. an
Anna vun Éisträich ouni Nokomme bliwwen. Duerch seng Gebuert gouf de
Jean-Baptiste Gaston vun Orléans vun der Trounfolleg ausgeschloss. Aus
Dankbarkeet krut de Kinnek dee frësch op d'Welt komm war de Bäinumm Dieudonné.
Säi Brudder, de Philippe vun Orléans koum 1640 op d'Welt.

Am Alter vu 4 Joer koum de Louis de 14. Mee 1643 nom Doud vu sengem Papp op den
Troun. Bis zu senger Majoritéit (am deemolege Frankräich mat 13 Joer) 1651 huet
seng Mamm d'Regence iwwerholl. D'tatsächlech Muecht hat awer de Minister a
Kardinol Mazarin. De Mazarin huet de Louis op seng Roll als absolutisteschen
Herrscher virbereet; de jonke Kinnek gouf lues a lues un der Muecht bedeelegt an
huet sech schliisslech d'Verantwortung mam Mazarin gedeelt. Duerch
d'aussepolitesch Succèse vum Richelieu a Mazarin politesch gestäerkt, huet de
Louis d'absolutistescht Kinnegtum mat barockem Afloss a Frankräich weider
ausgebaut, an dat mat engem Liewen um Haff wat ganz op d'Persoun vum Herrscher
zougeschnidde war. Nom Fridde vu Westfalen um Enn vum Drëssegjärege Krich 1648
an dem Traité vun de Pyrenäe mat Spuenien 1659 war Frankräich déi politesch a
militäresch Virmuecht an Europa. Ënnerstëtzt vu Ministere wéi dem Colbert,
Louvois, Hugues de Lionne a Pomponne huet hien de staatleche Muechtapparat
konzentréiert, an d'militäresch, institutionnell a materiell Grondlage vun der
Muecht vun der franséischer Monarchie erweidert. D'Verfolgung vun den
Hugenotten, säi Sträit mam Poopst an de Spueneschen Ierffollegkrich hu sech
negativ op seng Herrschaft ausgewierkt. De Spueneschen Ierffollegkrich huet
duerch d'Häert vun de Kämpf 1713 bal zu engem Staatsbankrott gefouert, deen
nëmmen duerch eng Finanzreform a massiivt Spuere konnt verhënnert ginn.

1660 huet de Louis d'Infantin Maria Theresia vu Spuenien bestuet. No hirem Doud
am Joer 1683 huet hie sech mat der Madame de Maintenon bestuet. De Louis huet
säi Jong a säin eelsten Enkel iwwerlieft, an ass den 1. September 1715
gestuerwen. Säin Urenkel koum ënner dem Titel Louis XV. op den Troun. Begruewe
gouf de Louis XIV. an der Krypta vun de Bourbonen an der Basilika Saint-Denis.
1793 gouf säi Kierper mat dem vun den anere Kinneke "profanéiert" an an e Gruef
gehäit. D'abalsaméiert Häerz gouf an d'Jesuitekierch vun der Rue St. Antoine zu
Paräis bruecht, an nieft d'Häerz vu sengem Papp gestallt. Während der
Restauratioun sinn all d'Häerzer vum Kinnekshaus op Saint Denis an d'Krypta
bruecht ginn.



https://lb.wikipedia.org/wiki/Lausanne

Lausanne ass eng Universitéitsstad an der franséischsproocheger (welscher)
Schwäiz an d'Haaptstad vum Kanton Vaud (de: Waadt). Ausserdeem ass et
d'Haaptstad vum Distrikt Lausanne an eng politesch Gemeng. Dee fréieren
däitschen Numm „Losanen“ gëtt haut net méi gebraucht. Den italieneschen an de
rätoromaneschen Numm ass „Losanna“. D'Stad läit um Genferséi. Et ass déi
véiertgréisst Stad vun der Schwäiz no Zürich, Genf a Basel. Lausanne ass e
wichtege Wirtschafts- Kultur- a Bildungszentrum grad wéi eng bedeitend
Verkéiersdréischeif an der Westschwäiz. Ausserdeem ass Lausanne och de Sëtz vum
Internationalen Olympesche Comité (IOC).

Lausanne (Zentrum) läit op 495 m Héicht am Waadtländer Mëttelland um nërdlechen
Uwänner vum Genferséi (fr: lac Léman). Am Stadzentrum fléissen d'Baachen, déi
haut gréisstendeels iwwerdeckt sinn, „Louve“ an „Flon“ zesummen. Doduerch ass
d'Stad an 3 Koppen ënnerdeelt: „Cité“, „Le Bourg“ an „Saint-Laurent“.

Den héchste Punkt, 929 m, läit um Bierg Jorat, wou och d'Waasserscheed tëscht
dem Rhône an dem Rhäin verleeft.

Den Zentrum vu Lausanne besteet aus de Quartiere La Cité, Le Bourg, La Palud,
Saint-Laurent a Le Pont. Bis an d'Mëtt vum 19. Joerhonnert war dat déi
eigentlech Stad Lausanne. Duerno ass d'Stad ëmmer méi gewuess, an d'Dierfer
ronderëm goufen incorporéiert. Et sinn dat: Ouchy, Vidy, Cour, Malley, La
Blécherette, Bellevaux, Chailly, La Sallaz, Vennes, Rovéréaz, Montblesson,
Vers-chez-les-Blancs, La Vulliette, Chalet-à-Gobet, Montheron, La Râpe, La
Bérallaz, Chalet Marin, Vernand-Dessus, Vernand-Dessous a Le Boulard.

Nieft Genf ass Lausanne dee bedeitendste Wirtschafts- a Verwaltungszentrum vun
der Westschwäiz. Ronn 83 % vun der aktiver Population ass am
Déngschtleeschtungssecteur beschäftegt, 17 % am sekundäre Secteur, a manner wéi
1 % am primäre Secteur.

Am 20. Joerhonnert ass de Wäibau praktesch komplett verschwonnen. Op den Héichte
vum Jorat gëtt haut Véizuucht a Mëllechwirtschaft bedriwwen. Wéinst de grousse
Bëscher spillt d'Forstwirtschaft och eng bestëmmte Roll.

Den Déngschtleeschtungssecteur ass op de Commerce, den Tourismus, d'Banken- an
Assurancewiesen an och op den Transport an de Verkéier ausgeriicht. Lausanne ass
de Sëtz vu verschiddenen international a national bedeitenden Intitutiounen.
Zanter 1874 besteet d'Schwäizer Bundesgericht zu Lausanne. Donieft hunn och
munnech Konsulater an d'Sekretariat vun dem Ëmweltprogramm vun de Vereenten
Natiounen (UNEP) hire Sëtz do. Aner wichteg Fuerschungsariichtunge sinn: de
„Centre de Recherches européennes – Fondation Jean Monnet pour l'Europe“, de
„Centre de recherches sur les lettres romandes“, den „Institut Benjamin
Constant“ an d'„Schweizerische Institut für Kunstwissenschaften“.

D'Gemengeverwaltung huet hire Sëtz zanter dem 16. Joerhonnert am Stadhaus vu La
Palud. De Gemengerot besteet aus 100 Memberen déi all véier Joer vun de Bierger
gewielt ginn. De Stadrot setzt sech aus siwe sougenannte Magistraten
(Conseillers municipaux) zesummen, déi bis 1981 vum Gemengerot, zanterhier awer
och vum Vollek gewielt ginn. Stadpresident (Syndic) ass den Daniel Brélaz vun
der Grénger Partei.

Lausanne huet eng wichteg Funktioun als Bildungszentrum vun der Westschwäiz
z'erfëllen. Zu deene bedeitendsten Institutiounen zielen d'Universitéit vu
Lausanne, déi 1890 gegrënnt gouf, an d'Ecole Polytechnique Fédérale de Lausanne
(EPFL). Déi lescht ass 1946 entstane wéi d'Ingenieursschoul, déi virdrun zur
Universitéit gehéiert huet, mat enger neier Architekteschoul zesummegeluecht
gouf.

Den IOC huet säin Haaptsëtz zu Lausanne an zanter 1993 ass do och den Olympische
Musée. Donieft sëtzen zu Lausanne

Lausanne ass e bedeitende Verkéiersknuet am westschwäizer Mëttelland. Et läit un
der aler Handelsstrooss vu Genf op Bern. Aner wichteg Verbindungen, déi schonn a
fréieren Zäite bestanen hunn, hu laanscht de Séi op Vevey a Montreux, souwéi an
nërdlecher Richtung op Cossonay, Orbe an Yverdon-les-Bains gefouert.

Vun der SBB-Gare vu Lausanne si bal all Regioune vun der Schwäiz mat Schnellzich
z'erreechen, souwéi Paräis mam TGV.

Den ëffentleche Persouneverkéier gëtt zu Lausanne vun den „Transports publics de
la région Lausannoise“ ofgewéckelt. Dës Gesellschaft bedreift Trolley- an
Autobuslinnen um Stadgebitt a ronderëm. Dobäi komme nach d'Zännradbunn
Lausanne-Ouchy (bis 22. Januar 2006) an eng S-Bunnstreck vu Lausanne iwwer
Ecublens op Renens.

D'Stadgebitt vu Lausanne war schonn am 4. Joerdausend viru Christus besiidelt.
D'Réimer hunn zu Vidy, do wou eng keltesch Siidlung stoung, e Militärlager
opgeriicht, dat se „Lousanna“ genannt hunn. Am 1. Joerhonnert huet sech do, wou
d'Wuere vun Handelsschëffer op Päerdsween ëmgeluede goufen, e réimesche Vicus
entwéckelt. Et gëtt ugeholl datt deen 1,2 Km laang an 250 Meter breet war. Am
Laf vum 3. Joerhonnert gouf déi Réimersiidlung duerch d'Alemannen zerstéiert.

Op dem Hiwwel, op deem d'Kathedral steet, huet sech dunn eng kleng
Handwierkersiidlung entwéckelt, déi den Numm vun der fréierer Réimersiidlung
iwwerholl huet. Am 6. Joerhonnert gouf op deem Hiwwel déi éischt Kierch
opgeriicht, an dem hl. Thyrsus geweit. De Bëschof Marius vun Avanches huet an
der zweeter Hallschent vum 6. Joerhonnert säi Sëtz vun Avenches op Lausanne
verluecht an domat de Bistum Lausanne gegrënnt.

Déi deemools nach relativ kleng Uertschaft huet vun 888 bis 1032 zum Kinnekräich
Héichburgund gehéiert. Am 12. an 13. Joerhonnert ass Lausanne opgeblitt.
D'Bierger vun der Stad, déi sech 1234 hir éischt politesch Rechter erkämpft
haten, sinn an de Joerhonnerten duerno ëmmer erëm vun de Grofe vu Savoyen géint
d'Herrschaft vun de Bëscheef ënnerstëtzt ginn. 1476 gouf d'Stad vu burgundeschen
Truppen ënner dem Karel de Kéngen besat a no der Schluecht vu Granson vun den
Eidgenosse geplëmmt.

1536 huet en neit Kapitel an der Geschicht vun der Stad ugefaangen, wéi d'Berner
d'Waadtland eruewert hunn. D'Awunner hunn d'Aféierung vun der Reformatioun
begréisst, an den deemolege Bëschof Sebastien vu Montfaucon huet missen an
d'Savoye flüchten. Doduerch huet Lausanne säi Status als Bëschofssëtz verluer
(de Bistum Lausanne, Genf a Fribourg hat säi Sëtz zanter 1613 zu Fribourg.
D'Bevëlkerung vu Lausanne war awer net zefridde mat der Aart a Weis wéi d'Berner
mat hinne verfuer sinn. Et goufen dofir verschidde Rebellioune géint d'Berner
Virherrschaft, ënner anerem 1588 d'Verschwörung vum Isbrand Daux, deen
d'Waadtland an d'Hänn vu Savoye spille wollt, an d'Resistenz ënner dem Jean
Daniel Abraham Davel am Joer 1723.

Nom Zesummebroch vum Ancien Régime an no der waadtlänner Revolutioun gouf
Lausanne 1798 Haaptuert vum „Canton du Léman“, dee bis 1803 bestannen huet an
uschléissend duerch de Mediatiounsakt, als Kanton Waadt (Vaud) gegrënnt gouf.
Domat gouf Lausanne d'Haaptstad vum neigeschaafte Kanton. Als wichtege
Verwaltungssëtz huet d'Stad am Laf vum 19. Joerhonnert duerch
d'Industrialiséierung e staarke wirtschaftlechen Opschwonk erlieft.



https://lb.wikipedia.org/wiki/L%C3%ABtzebuerger_Nationalfeierdag

De Lëtzebuerger Nationalfeierdag ass zu Lëtzebuerg en offizielle Feierdag a gëtt
all Joer den 23. Juni gefeiert. Zanter der Onofhängegkeet vu Lëtzebuerg gëtt op
dësem Dag de Gebuertsdag vum jeeweilege Monarch gefeiert an den Dag gouf (a
gëtt) dowéinst och als Kinneksdag, Kinneksgebuertsdag oder Groussherzogs-
respektiv Groussherzoginsgebuertsdag bezeechent.

Den Nationalfeierdag gouf net ëmmer op dem 23. Juni gefeiert. Ënner dem Wëllem I
(1815-1840) gouf en de 24. Abrëll gefeiert, obscho säi Gebuertsdag de 24. August
war.

Ënner dem Wëllem II (1840-1849) gouf den Dag effektiv op sengem Gebuertsdag, dem
6. Dezember gefeiert wat dozou gefouert huet, datt 1840 den Nationalfeierdag
zweemol gefeiert gouf.

Ënner dem Wëllem III (1849-1890) gouf den Dag bis 1859 um 17. Juni gefeiert,
duerno war et den 19. Februar, zwee Dag no sengem Gebuertsdag.

No der Trennung vum hollänneschen a lëtzebuergeschen Herrscherhaus 1890 gouf
ënner den Nassau-Weilburger Monarchen den Nationalfeierdag op dem jeeweilege
Gebuertsdag gefeiert. 1947 gouf den Dag als offizielle Feierdag deklaréiert.

Ënner der Herrschaft vun der Groussherzogin Charlotte (1919-1964) ass d'Feier op
den 23. Januar gefall, also matzen an de Wanter an och hiren Trounfolger Jean
hat säi Gebuertsdag am Januar. Dofir gouf den 23 Dezember 1961 duerch e
groussherzogleche Beschloss, aus reng klimatesche Grënn, decidéiert, de
Nationalfeierdag op den 23. Juni ze verleeën (bis 2006 war et esou, datt wann
deen Dag op e Sonndeg gefall ass, de Feierdag op de 24. Juni verluecht gouf).
Dësen Dag gouf och ënner hiren Nofolger um Troun bis elo bäibehalen.



https://lb.wikipedia.org/wiki/L%C3%A9iffraw%C3%ABschdag

Léiffrawëschdag, Maria Himmelfaart oder Mariä Himmelfaart (Assumptio Mariae op
Latäin) ass e kathoulesche Feierdag, deen de 15. August gefeiert gëtt.

Et ass e gesetzleche Feierdag zu Lëtzebuerg, a gëtt och nach Léiffrakrautdag,
Krautwëschdag, Muttergottesdag oder an der Ëmgangssprooch Maria klamm op
genannt. Gefeiert gëtt op dësem Dag, datt d'Maria, dem Jesus seng Mamm, an den
Himmel opgeholl gouf.

Traditionell gëtt deen Dag zu Lëtzebuerg de Krautwësch geseent, e Bëndel vun
zesummegebonne Kraider a Friichten, och einfach Wësch genannt. Vun dëser
Traditioun staamt dann och den Numm Léiffrawëschdag fir Mariä Himmelfaart.

Leiffrawëschdag, respektiv Mariä Himmelfaart gëtt zënter dem Joer 582 gefeiert.
Mariä Himmelfaart ass am 6. Joerhonnert als Fest vun der Entschlofe vu Maria
(Dormitio, lat.: Entschlofen) bzw. dem Doud vu Maria gefeiert ginn. Enn 6.
Joerhonnert huet den ostréimesche Keeser Mauritius d'Fest vum 18. Januar op de
15. August verluecht. Vum 7. bis zum 16. Joerhonnert ass um Fest vun der
Assumptio Mariae de Poopst, begleet vum Senat an dem Vollek, an enger
feierlecher Prëssessioun vun der Kierch San Giovanni in Laterano bis an d'Kierch
Santa Maria Maggiore gaangen. Heibäi ass eng Litanei zu Éiere vun der
Muttergottes gebiet ginn.

Am Frankräich erënnert déi feierlech Prëssessioun vun der Assomption de la
Bienheureuse Vierge Marie un d'Weih aus dem Joer 1638 vum Kinnek Louis XIII.,
senger Famill a sengem Kinnekräich un d'Muttergottes.

Nodeems Maria 1678 zur Schutzpatréinesch vum Lëtzebuerger Land erwielt ginn ass,
gouf d'Kraiderseenung mat der Muttergottesprëssesioun verbonnen. Haut gëtt déi
traditionell Kraiderseenung awer nëmmen nach a wéinegen Deeler vu Lëtzebuerg
duerchgefouert.

Am Joer 1950 gëtt déi läiflech Opnahm vu Maria an den Himmel duerch
d'Verkënnegung vum Poopst Pius XII. zum Dogma.

"Mir verkënnegen, erklären an definéieren et als ee vu Gott geoffenbaarte
Glawenssaz, datt d'sënnefräi Gottesmamm, déi ëmmer reng Jongfra Maria, no der
Vollendung vun hirem ierdesche Liewe mat Läif a Séil an déi himmlesch
Herrlechkeet opgeholl gouf."

Mam Fest vu Mariä Himmelfaart fänken an der kathoulescher Kierch déi sougenannt
Fraendrësseger“ un. Dat sinn 30 Deeg, also vum 15. August bis den 8. September,
d'Fest vun der Gebuert vu Maria, wou d'Maria besonnesch geéiert gëtt. Während
dëser Zäit gi Planzen, déi an dësem Zäitraum bléien, besonnesch Heelkräften
zougesprach.



https://lb.wikipedia.org/wiki/Kreta

Kreta (Κρήτη / Kriti) ass déi gréisst griichesch Insel a mat 8.336 km² Fläch
souwéi 1.040 km Küstelinn déi fënneftgréisst Insel am Mëttelmier. Kreta ass
ausserdeem ee vun de Verwaltungsbezierker vu Griicheland. Virun der kretescher
Südwestküst läit d'Insel Gavdos, de südlechste bewunnte Punkt vun Europa.
D'Verwaltungs- a Wirtschaftszentrum vu Kreta ass d'Stad Iráklio (och Heraklion),
déi mat hiren 140.000 Awunner och déi gréisst Stad vun der Insel ass.

Kreta läit 160 km südlech vum griichesche Festland an ass déi gréisst griichesch
Insel am Mëttelmier. D'Insel huet eng gestreckte Form a miesst an
Ost-West-Richtung iwwer 260 Kilometer bei enger Breed vu 60 Kilometer. Op der
schmuelster Plaz bei Ierápetra) ass Kreta nëmmen 12 Kilometer breed. D'Insel
bedeckt eng Fläch vun 8.336 km², hir Küstelinn ass 1.040 Kilometer laang. D'Mier
am Norde gëtt Kretescht Mier genannt (gr.: Κρητικό Πέλαγος), dat am Süde
Libescht Mier (gr.: Λιβυκό Πέλαγος). D'ëstlecht Enn vu Kreta geet an dat
sougenannt Karpathescht Mier eran. D'Messara-Ebene ass mat 140 km² déi gréisst
Ebene vun der Insel, a gëtt intensiv landwirtschaftlech exploitéiert.

Op Kreta gëtt et vill Bierger an d'Insel gëtt duerch Biergerketten, déi vi
Westen no Oste leeft, bestëmmt. Dës Biergerketten ass bei der Südküst méi géi,
am Norde méi flaach. Dës Ketten ass den Deel vun engem Biergermassiv iwwer dem
Mier, dat vum Peloponnes iwwer Karpathos a Rhodos bis zum anatolesche Festland
geet. Déi véier héchste Bierger op Kreta sinn de Psiloritis (2.456 m), d'Lefka
Ori (2.452 m), d'Dikti-Bierger (2.148 m hoch) an d'Thripti-Bierger (1.476 m) am
Oste vun der Insel.

Dëse Bierger huet Kreta seng fruchtbar Plateauen (Lasithi, Omalos an Nida) ze
verdanken, souwéi d'Diktäesch Höhl an déif Schluchte wéi déi bekannt
Samaria-Schlucht.

Ronderëm Kreta gruppéiere sech eng Partie kleng bewunnten awer och onbewunnten
Inselen, déi zesumme mat Kreta eng Inselgrupp duerstellen.

Haaptstad a gréisst Stad vu Kreta ass Iráklio (Heráklion). Aner wichteg Stied
sinn Ágios Nikólaos, Archánes, Chania, Ierápetra, Rethymnon a Sitía.

Op der Insel herrscht e gläichméissegt Mëttelmierklima. Kreta ass mat sengen 300
Sonnendeeg pro Joer zesumme mat Zypern déi sonnegst Insel am Mëttelmierraum. De
Summer ass waarm an dréchen, woubäi besonnesch op der Südküst ganz héich
Temperature gemooss ginn. De Wanter ass mëll an et reent vill, op de Bierger
läit Schnéi.

Kreta war den Theater vu villen Episoden an der griichescher Mythologie, sou zum
Beispill d'Plaz wou den Zeus op d'Welt komm ass. Seng Mamm Rhea hat hien op der
Insel viru sengem Papp Kronos verstoppt. Hei ass den Zeus als Stéier och mat der
Europa gewiescht, eng Affär déi zu der Gebuert vum Minos, dem legendäre Kinnek
vu Kreta gefouert huet. Dem Minos seng Fra Pasiphaë huet de berühme Minotauros
op d'Welt bruecht, deen an engem Labberänt, wat den Daidalos zu Knossos gebaut
huet, gefaange gouf.

Zanter 7000 v. Chr. (Neolithikum) gouf Kreta vu Vëlker aus Anatolien bewunnt,
déi Akerbau a Véizucht bedriwwen hunn. Déi eelst Iwwerreschter aus Toun goufen
zu Knossos an zu Phaistos fonnt. Si hunn eng "Grouss Mamm" veréiert, eng
Fruchtbarkeetsgëttin. Tëscht 2600 an 2000 v. Chr. sinn nei Awanderer aus dem
Osten op Kreta komm. D'Tounwuere goufe méi reng, an et gouf ëmmer méi mat Koffer
a Bronze geschafft. Tëscht 2100 a 1650 v. Chr. hat Kreta eng wichteg Positioun
am Mëttelmier. Vu 1650-1450 v. Chr. goufen no Naturkatastrophen (Äerdbiewen
duerch d'Explosioun vum Santorin) ëmmer méi grouss Site nom Virbild vu Knossos
gebaut.

Tëscht 1450 an 1200 v. Chr. ass et mat der Minoescher Kultur op en Enn gaangen.
Knossos ass gefall an d'Mykener hunn d'Insel eruewert. Vun 1200 bis an d'Joer 67
v. Chr. hunn d'Kreter nom Modell vun der sozialer Organisatioun vun den Dorer am
Schiet vun der klassescher griichescher Kultur gelieft.

Wéi de Rescht vu Griicheland huet och Kreta vu 67 v. Chr. bis 395 zum Réimesche
Räich gezielt. Am Fréie Mëttelalter (bis 824) hat Byzanz d'Soen iwwer d'Stad,
vun 824 bis 961 waren dunn d'Araber kuerz un der Muecht. Duerno ass Kreta nees u
Byzanz gefall, déi d'Insel bis 1204 gehalen hunn. No der Eruewerung vu
Konstantinopel duerch d'Kräizritter huet Kreta (ënner dem Numm Candia) zu der
Venedeger Republik gehéiert.

1669 sinn d'Tierken agefall, an nodeem si Iraklio eruewert haten, hu si d'Insel
fir 200 Joer dominéiert. 1898 gouf Kreta zu enger autonomer tierkescher Provënz.
1913 hunn d'Kreter beschloss, d'Osmanescht Räich ze verloossen, fir sech mat
Griicheland ze verbannen. 1922 goufen tierkesch Musulmanen aus Kreta verdriwwen.

Am Zweete Weltkrich koum et 1941 zu der Schluecht vu Kreta wéi däitsch Truppen
d'Insel ugegraff hunn, déi vu briteschen a griicheschen Truppe verdeedegt ginn
ass.

D'Insel ass a véier Prefecturen (νομός, Nomos) ënnerdeelt, déi hirersäits nees
an 68 Gemengen (δήμος, Dimos) agedeelt sinn. D'Insel Gavdos an d'Uertschaft Asi
Gonia – allebéid am Nomos Chania – hunn zum Zäitpunkt vun der Vollekszielung
2001 zu kenger Gemeng gehéiert.

Als al griichesch Insel gëtt et zu Kreta natierlech eng ganz Partie
archeologesch Siten. Dozou zielen de minoesche Landsëtz Agía Photia, de
Summerpalais vum Phaistos Agía Triáda, de minoeschen Hafen Amnissos oder den
Tempel Anemospilia wou et och zu Mënschenaffer komm ass.

D'minoescht Gebai mam Numm Archanes war wahrscheinlech e Summerpalais. Aus
spéitminoescher Zäit sinn de Kierfecht Armeni, souwéi d'Stad Gournia erhalen.
Eng ganz fréi minoesch Uertschaft ass Fúrnu Kórfi. Kuckeswäert sinn och
d'Nekropol Fourni an d'minoesch Hafestad Itanos. Aus réimescher Zäit sinn
d'Stied Eleftherna a Górtys erhalen. Minoesch Palaise stinn zu Knossos, zu
Mália, zu Phaistós an zu Kato Zakros.



https://lb.wikipedia.org/wiki/Konstitutionell_Monarchie

Eng konstitutionell Monarchie ass eng Regierungsform, déi e Monarch, gewielt
oder duerch Ierfschaft als Staatschef unerkennt, mä wou d'Muecht vum Monarch
duerch eng Konstitutioun limitéiert ass.

Déi modern konstitutionell Monarchië si meeschtens parlamentaresch Monarchie mat
engem System vun der Gewaltentrennung, wou de Monarch de symbolesche Chef vun
der Exekutiv ass. An der Praxis iwwerhëlt dës Roll e Premier Minister, dee vum
Parlament ënnerstëtzt gëtt.

De Monarch, deen onofhängeg vu politesche Parteien ass, huet virun allem eng
symbolesch Roll, als Garant vun der Konstitutioun an der Demokratie, dem
nationalen Zesummenhalt, der Integritéit vum Territoire, mä och als Symbol vun
der historescher Kontinuitéit vum Staat, Representant a Garant vu sengen
Interessen am Ausland. De Monarch kann och e Recht op Rotschléi a Warnungen zu
der Politik vum Gouvernement hunn, an en Arbitter am Fall vun enger politescher
Kris sinn. Aus dësem Grond spillt de Monarch eng neutral Roll, a kënnt och als
Mediateur zum Asaz . De parlamentaresche Monarch regéiert, mä gouvernéiert net,
oder fir et mam Adolphe Thiers senge Wierder ze soen:

De Monarch duerch Ierfschaft kann e Kinnek oder eng Kinnigin sinn, wéi et an de
meeschten europäesche Monarchien de Fall ass, mä och e Groussherzog, wéi zu
Lëtzebuerg, oder e Prënz, wéi zu Monaco oder Liechtenstein, oder och e Keeser,
wéi a Japan.

D'Konzept vun enger konstitutioneller Monarchie kënnt aus den absolute
Monarchien vum Enn vum Mëttelalter, wou d'Autoritéit vum Gouvernement duerch de
Monarch a säi Gouvernement ausgeübt ginn ass. Duerch d'Entwécklung vun der
Bedeelegung vun der Bevëlkerung an den Demokratien ass d'Muecht op Versammlungen
a Parlamenter iwwergaangen, fir méi demokratesch Systemer an d'Liewen ze ruffen.

An enger konstitutioneller Monarchie geet de Poste vum Staatschef an der
kinneklecher Famill weider. De Staatschef ass an der Theorie responsabel fir
d'Exekutive, wat och Ausdréck a Formele wéi « Le gouvernement de Sa Majesté »
erkläert.

Verschidde Konstitutioune schléissen allerdéngs eng Participatioun um
Gouvernement aus. Dëst ass de Fall a Schweden an a Japan.

Verschidde Länner haten och de Versuch vun enger konstitutioneller Monarchie
gewot, allerdéngs si si spéider nees zum republikanesche System zréckkomm :



https://lb.wikipedia.org/wiki/Kommunikatiounsprotokoll

Ee Kommunikatiounsprotokoll oder Netzwierkprotokoll ass eng Sammlung vu streng
festgeluechte Regelen a Virschrëften, no deenen Daten an engem Netzwierk
ausgetosch ginn.

Bei der Kommunikatioun musse sech d'Parteien, déi kommunizéiere wëllen, zum
Austausch vun Informatioun op eng Sprooch a Verhalensregelen eenegen. Dës
Verhalensregele ginn allgemeng als Protokoll bezeechent. Si leeën d'Dateformat
vun der Noriicht, déi ausgetosch soll ginn, fest a spezifizéieren all
d'Aktiounen déi noutwenneg si fir datt eng Noriicht iwwerdroe ka ginn.

Amplaz riseg a komplex Protokollen ze schreiwen, déi d'ganz Aufgab vun der
Kommunikatioun iwwerhuele sollen a gär feelerufälleg sinn, huet een dat ganz
Kommunikatiounsproblem an e Koup kleng Problemer opgedeelt, déi all een Deel vun
der Kommunikatioun léisen. Dobäi gräifen déi eenzel Protokoller alleguer
reiwungslos aneneen iwwer a schaffen zesummen. Aus deem Grond schwätzt een och
dacks vun enger Protokollfamill.

Jee no hirer Aufgab leien déi eenzel Protokoller vun dëser Protokollfamill a
verschiddene Schichte vun engem Schichtemodell, wéi dem ISO/OSI-Referenzmodell
oder dem TCP/IP-Protokollstapel, vir.



https://lb.wikipedia.org/wiki/Knuedler

De Knuedler ass eng Plaz an der Alstad vun der Stad Lëtzebuerg. Offiziell
heescht se "Place Guillaume II" nom Wëllem II. vun Holland, Kinnek vun Holland a
Groussherzog vu Lëtzebuerg.

Vun 1250 un stoung do e Franziskanerklouschter. D'Kniet un der Kordel, déi
Franziskaner droen, huet hinnen am Volleksmond den Numm Knuedler ginn, dee méi
spéit op d'Klouschter selwer an op d'Plaz, op där d'Klouschter stoung, iwwerdroe
gouf. Nodeem d'Klouschter an der Franséischer Revolutioun opgeléist gi war, huet
den Napoléon 1804 d'Klouschterareal der Stad Lëtzebuerg iwwerdroen. Doropshi
goufen d'Gebaier no an no ofgerappt, an d'Plaz, wéi mer se haut kennen,
ugeluecht. D'Haaptgebai gouf 1829 ofgerappt, fir Plaz ze maache fir d'Stadhaus
vun der Stad Lëtzebuerg. Dëst gouf tëscht 1830 an 1838 am neoklassizistesche
Stil no Pläng vum Lécker Architekt Julien Rémont gebaut. Déi bronze Léiwe lénks
a riets vun der Haaptentrée goufen 1931 vum Auguste Trémont geschaaft. Op der
Plaz steet eng Statu vum Wëllem II. um Päerd, déi 1884 opgeriicht gouf an no
Oste kuckt. Zur selwechter Zäit sollt zu Den Haag eng Statu vum Wëllem II
opgeriicht ginn. D'Resultat huet awer net sou gefall, dofir gouf d'Statu 1924 op
Tilburg geschéckt, an an d'Plaz koum eng Kopie vun där um Knuedler, déi haut
nach am Buitenhof ze gesinn ass.

Op der Südsäit vun der Plaz, lénks vum Stadhaus, steet e Monument zu Éiere vum
Michel Rodange, dat 1932 ageweit gouf.

Um Knuedler gëtt de Stater Wochemaart ofgehalen, a während der Oktav den
Oktavmäertchen.

Zanter 1991 ass do och all Joer en Open-air-Museksfestival, "Rock um Knuedler"
genannt.

Bei de Buedemaarbechte fir den neie Biergerzenter um Knuedler goufen Enn 2009
Grondmauere fonnt. Doropshi gouf vum Nationalmusée fir Geschicht a Konscht eng
archeologesch Gruewung realiséiert, bei där d'Grondmauere vun engem Gebai an och
Griewer aus dem Mëttelalter fräigeluecht goufen. D'Gruewung gouf Enn Abrëll 2011
ofgeschloss.



https://lb.wikipedia.org/wiki/Immendingen

Immendingen ass eng däitsch Gemeng an Uertschaft am Landkrees Tuttlingen a
Baden-Württemberg.

Immendingen läit am Naturpark Obere Donau. Um Territoire vun der Gemeng sinn déi
Plazen, déi "Donauversickerung" genannt ginn a wou d'Donau zäitweis am poröse
Buedem vun hirem Bett verschwënnt.

An der Gemeng Immendingen ass den Höwenegg, deen éischte vun enger Rëtsch vu
fréiere Vulkaner, "Hegauvulkaner" genannt. Do goufen och Fossile vu
prehistoreschen Déieren ausgegruewen.

Immendingen grenzt am Norden un Talheim, am Osten un d'Kreesstad Tuttlingen, am
Südosten un Emmingen-Liptingen, am Süden un Engen am Landkrees Konstanz an am
Westen un d'Stad Geisingen an d'Stad Bad Dürrheim am Schwarzwald-Baar-Kreis.

Immendingen huet 1971, resp. 1974, mat de fréiere Gemengen Hattingen,
Hintschingen, Ippingen, Mauenheim an Zimmern fusionnéiert. Haut besteet d'Gemeng
aus 22 Dierfer, Lieu-diten, Häff an eenzelenen Haiser.

Immendingen ass eng Garnisounsdstad an eng vun den dräi Plazen, wou
d'däitsch-franséisch Brigad hir Kasären huet.

Immendingen ass e wichtegen Eisenbunnsknuet, wou dräi Linnen zesummekommen:
D'Schwarzwaldbahn vun Offenburg op Konstanz, d'Donautalbahn vun Donaueschingen
op Ulm an d'Wutachtalbahn déi vun Immendingen aus op Waldshut féiert. Och
d'Gäubahn geet iwwer säin Territoire.



https://lb.wikipedia.org/wiki/Herodot

Den Herodot vun Halikarnassos, gebuer géint 485, a gestuerwe géint 425, war e
griichesche Reesenden, Vëlkerkundler, Geograph an Historiker.

Den Herodot (gr.:Herodotos, lat.: Herodotus) ass zu Halikarnassos (haitegt
Bodrum/Tierkei) a Klengasien op d'Welt komm. En ass vill gereest, a Persien,
Egypten, Babylonien a bis bei d'Schwaarzt Mier. D'Enn vu sengem Liewen huet en
am süditalieneschen Thourioi verbruecht, enger griichescher Kolonie.

Ënner dem Titel Historiai huet den Herodot e Wierk verëffentlecht, dat sech em
d'Perserkricher am 5. Joerhonnert v. Chr. dréit. Ënner sengen Historiai versteet
den Herodot an éischter Linn eng Enquête. Nodeem et ufanks nach em déi besote
Perserkricher geet, schwäift den Herodot ganz séier of an entféiert de Lieser op
eng Rees bei déi verschiddenst Vëlker. Hie stellt seng Weltkaart vir, wat eis en
Opschloss dodrops gëtt, wéiwäit d'gebilte Leit vu senger Zäit geduecht hunn. De
"Papp vun der Geschichtsschreiwung" ass allerdengs net bei jiddwerengem beléift,
well en dacks Mythe mat der Wourecht vermëscht. De komplette Contraire ass den
faktenorientéierten Thukydides.



https://lb.wikipedia.org/wiki/Haushond

Den Haushond (Canis lupus familiaris) ass en Haus-, Heem- an Notzdéier aus der
Famill vun den Hënn an der Ënnerfamill vun den Echten Hënn.

Dee Véierbeener ass haut als de Stammpapp vun eisen Haus- a Gebrauchshënn
unerkannt. Tëscht him an dem haitegen Hond steet de Wollef als éischt Mutatioun.

Wéini sech de Wollef aus dem Hesperocyon erausgebilt huet ass net méi genee
festzestellen. Et gëtt awer ugeholl datt et de Wollef scho virun der Äiszäit a
verschiddene Rassentype gouf, déi sech aus den Ëmstänn an den Erfuerdernesser,
déi d'Ëmwelt diktéiert huet, erausentwéckelt hunn.

Den Isegrim war scho virun, a nach bis wäit iwwer d'Zäit vun der Entwécklung vum
Akerbau an der Véizuucht weltwäit op alle Kontinenter dat am meeschte verbreet
Raubdéier. Donieft war hien och fir de Mënsch e beléifte Fleesch- a
Pelzliwerant.

Datt de Wollef an den Hond Famill mateneen sinn, kann een haut nach bei
verschidden Hondsrassen, eleng scho vu baussen, feststellen; z. B. beim
Samoyede, beim sibireschen Husky an dem Malamute aus Alaska (déi zwéi lescht si
scho fréi virun de Schlitt gewinnt ginn), de Kanaanhond, den Akita Inu an de
klassesche Schéiferhond. Déi Hondsrassen beleeën duerch hir spatz Maul, hir
spatz opgeriichten Oueren, hire quadratesche Kierperbau an hir duerchschnëttlech
Héicht zimlech däitlech hir Ofstamung vum (groe) Wollef.

(De geneteschen Ënnerscheed tëscht dem Wollef an dem Hond (an och tëscht de
Wollefsrassen u sech) läit bei 0,16-0,2 Prozent. Tëscht dem Wollef a
beispillsweis dem Coyote gëtt et schonn 3,1 Prozent Ënnerscheeder.)

D'Fro no der Ofstamung huet och d'Fro nom Alter vum Hond mat sech bruecht. No
leschten Erkenntnesser aus dem Skelettbau a geneteschen Ënnersich gëtt dem Hond
säin Alter op 14.000 Joer geschat. Well sech déi Analysen awer nëmmen op dat
Material kënne beruffen, dat bis elo fonnt gouf, ass et denkbar datt dem Hond,
resp. dem Wollef säin Alter méi héich ugesat ka ginn.

Wat déi weltwäit Domestizéierung ugeet si sech d'Fuerscher sécher, datt déi net
iwwerall zu därselwechter Zäit war, mä datt se sech iwwer e puer Joerdausender
zäitlech dekaléiert entwéckelt huet. Wéi et dozou koum datt de Wollef
domestizéiert gouf, ass bis haut nach net genee beluecht. Et gëtt awer
Iwwerleeungen an och logesch Conclusiounen - ënner anerem aus der Mythologie an
der genetescher Fuerschung - datt de Kontakt tëscht Wollef a Mënsch aus der Nout
gebuer gouf. Duerch den Afall vun der Äiszäit goufen dem Wollef seng
Juegdrevéiere méi kleng a si plazeweis souguer ganz verschwonnen, sou datt hie
sech ëmmer méi no un de Mënsch erugewot huet fir do säi Friessen ze klauen. Et
gëtt geschat datt de Wollef virun ongeféier 18.000 Joer ugefaangen huet méi
zoutraulech ze ginn a sech duerch Fidderen a Versuergen lues a lues un de Mënsch
gewinnt huet. Dat heescht awer net datt hien doduerch ofhängeg gouf, mä just
datt sech an dësem oder deem Landstreech eng Aart "Copinage" tëscht dem Wollef
an dem Mënsch entwéckelt huet. An anere Regioune gouf et guer kee Kontakt oder
nëmmen a gewësse Grenzen. Déi Géigenden, an deenen de Kontakt méi enk war,
schéngen haaptsächlech an de nërdleche Regioune geleeën ze hunn (z. B. Alaska,
Kanada, europäesch Nordlänner, de Kaukasus, den Altai a Sibirien) souwäit déi
Gebidder iwwerhaapt vu Mënsche besidelt waren.

Bis haut hu verschidde Versich Wëllef mat Hënn ze kräizen nach keng
zefriddestellend Resultater erginn. Déi Baaschterten, déi aus sou
Kräizungsversich ervirgoungen, si besonnesch doduerch opgefall datt se sech
vis-à-vis vum Mënsch extrem schei beholl hunn an als Haushond, resp. als
Hauswollef, net ze gebrauche waren. Si hu sech beim Mënsch praktesch net
"heemlech" gewisen a ware quasi net ofzeriichten.

Mëschbefruchtungen a fräier Natur sinn och dacks probéiert ginn, hunn awer net
méi wéi e ganz bescheident Resultat erginn. Bei deenen Experimenter si
beispillsweis leefeg Hondsmudderen am Bësch un e Bam gestréckt ginn, an der
Hoffnung, datt e Wollefsridd se géif decken. Dat war och heiansdo de Fall, mä
d'Resultat war ni dat wat sech erhofft gouf. An deene meeschte Fäll hunn
d'Wëllef d'Mudder net gedeckt, mä doud gemaach a gefriess.

Privat Experimenter si meeschtens um Onwësse vun de Leit gescheitert. Si
woussten net, datt et tëscht den Hënn an de Wëllef markant Ënnerscheeder an der
Fecondatiounsperiodizitéit ginn. Eng Hondsmudder ass zweemol d'Joer leefeg an de
Ridd quasi d'ganzt Joer duerch. De Wollefsridd an d'Wollefsmudder sinn allebéid
nëmmen eemol am Joer amstand Jonker ze maachen.



https://lb.wikipedia.org/wiki/Guillaume_Capus

De Guillaume Capus, gebuer de 24. August 1857 zu Esch-Uelzecht a gestuerwen de
27. Abrëll 1931 zu Boulogne-Billancourt, war e lëtzebuergesch-franséischen
Naturfuerscher, Botaniker an Entdeckungsreesender.

No senger Première am Kolléisch huet hien op der Sorbonne tëscht 1875 an 1876
Naturwëssenschafte studéiert an am Musée d'Histoire naturelle zu Paräis
botanesch Studien a Fuerschung gemaach. Zousätzlech huet hien och Chimie,
Anthropologie, Zoologie a Meteorologie studéiert. Deemools waren zwéin aner
grouss lëtzebuergesch Wëssenschaftler zu Paräis, de Botaniker Julien Vesque an
de Physiker Gabriel Lippmann, déi hien ënnerstëtzt hunn.

Seng éischt grouss Rees, uechtzéng Méint laang, huet hien 1880 mat dem
franséische Fuerschungsreesenden Gabriel Bonvalot duerch Westsibirien an
Zentralasien, russesch-Turkestan, Karakorum, Kaspescht Mier, a Kaukasus gemaach.

1882 huet hien d'franséisch Nationalitéit ugeholl, a gouf Professer fir
Naturwëssenschaften zu Paräis am Collège Rollin (haut Lycée Jacques-Decour).
1885 huet hien de Professerberuff opginn, fir sech op eng nei Rees
virzebereeden.

Am Januar 1887 ass déi dunn, erëm mam Gabriel Bonvalot, vu Marseille aus
fortgaangen duerch de Kaukasus, Persien, russesch Turkestan un de Floss Pamir,
wou si 2 Méint laang d'Bierger exploréiert hunn. Bei Fuerschungen un der
nordëstlecher Grenz vum Afghanistan, goufen si während annerhallwe Mount vun
engem heemesche Stamm gefaange gehalen. Dank enger Interventioun vum Vizekinnek
vun Indien, dem Lord Duffrin, koumen si fräi. Duerch Indien sinn si dunn erëm
zréck an Europa komm. A sengem Buch, Le toit du monde, huet hien dës
abenteuerlech Expeditioun beschriwwen.

Vun 1893 bis 1894 huet hien dem franséischen Astronom Pierre Jules César Janssen
gehollef, fir en astronomeschen Observatoire um Mont Blanc opzeriichten. Den 3.
Mäerz 1894 sinn him du leider an engem Schnéistuerm, um Refuge Grands-Mulets,
seng Zéiwen erfruer an hien huet missen opginn.

1895 gouf en op eng ethnographesch Missioun op de Balkan, a Bosnien an
Herzegowina geschéckt, deeselwechte Moment wéi dat Land ënner
éisträichesch-ungaresch Verwaltung koum.

1897 huet hie seng Fuerschungsreesen opginn an huet eng nei Carrière ugefaangen.
Den neie franséische Generalgouverneur vun Indochina, de spéidere
Staatspresident Paul Doumer, huet hien als säin enke Mataarbechter an déi
deemoleg franséisch Kolonie geruff. 1898 gouf hie Member vum Conseil supérieur
de l'Indochine an huet do säin organisatorescht Talent bewisen.

1901 gouf hien Direkter vun der Direction de l'agriculture, des forêts et du
commerce de l'Indochine.

1907 goung hien zréck a Frankräich, a gouf den Delegéierte vum Gouvernement
général de l'Indochine vum Palais royal, wou hien och d'wëssenschaftlech
Kollektiounen aus Indochina gefouert huet. Donieft war hie Chargé de cours an
der École supérieure de commerce an an der École d'agriculture coloniale.

Hien huet gär, wann et méiglech war, seng Vakanzen zu Lëtzebuerg gemaach,
besonnesch bei sengem Brudder zu Wolz. Da war hien dacks Gaascht bei senge Frënn
vum Institut grand-ducal a vun der Fauna, haut SNL. Bei enger vun dëse Visitten,
den 22. Oktober 1887, huet de Michel Lentz hie mat engem Gedicht Gilli Capus
begréisst. Den Text steet am Lentz sengem Buch Hierschtblumen:

De Capus ass 1889 Éieremember vun der Section des sciences vum Institut
grand-ducal ginn an 1902 Éieremember vun der SNL.

Den Antoine Zinnen huet dem Capus d’Museksstéck Patrouille bokharienne (1893)
dediéiert.

An der Zäit nom Zweete Weltkrich ass an der Stad déi fréier rue Curie (Hamm),
déi während der Nazi-Okkupatioun Rungestraße geheescht huet, a rue Guillaume
Capus ëmgedeeft ginn; si loung tëscht der rue Haute an der rue des Peupliers.
Hautesdaags gëtt et nach ëmmer eng Strooss mam Capus sengem Numm an der Stad,
mee si leit um Lampertsbierg a verbënnt d’rue Pasteur mat der rue
Frantz-Clément.

Uganks vun den 1960er Joren hat d'Société des naturalistes luxembourgeois (SNL)
der Stad Esch-Uelzecht d’Propos gemaach, enger Strooss an dem Capus senger
Gebuertsstad säin Numm ze ginn. An der Versammlung vun der SNL vum 8. Abrëll
1963 huet de René Blum e Bréif virgelies, an deem d’Stad Esch verlaude gelooss
huet, si géif dat maachen. Déi haiteg rue Guillaume Capus (L-4071) am Quartier
Zaepert huet awer eréischt an der Sëtzung vum Escher Gemengerot vum 7. Dezember
2007 hiren Numm kritt.



https://lb.wikipedia.org/wiki/Grammy_Award

De Grammy Award oder einfach Grammy (ursprénglech Gramophone Award) ass ee vun
de prestigiéiste Präisser an der internationaler Museksindustrie. D'Gewënner gi
vun der US-amerikanescher National Academy of Recording Arts and Sciences
gewielt. Al Joer gëtt et eng grouss Show, bei där prominent Kënschtler optrieden
an d'Präisser an de bekanntste Kategorië verdeelt ginn.

Zu de Persounen, déi bis 2015 am heefegsten ausgezeechent goufen, zielen den
Dirigent Georg Solti (31 Grammy Präisser), an den amerikanesche Produzent Quincy
Jones an d'amerikanesch Sängerin a Violinisitin Alison Krauss (allenzwee 27
Grammy Präisser). D'iriesch Rockband U2 ass mat 22 Präisser d'Grupp, déi am
heefegste gewonnen huet. De Michael Jackson an d'Band Santana hale mat aacht
Präisser de Rekord fir déi meeschte Präisser, déi ee Kënschtler an enger Nuecht
gewonnen huet (am Joer 1984 respektiv 2000). Bei de weibleche Kënschtlerinne
sinn do d'Sängerinne Beyoncé (2010) an Adele (2012) vir bäi, déi jiddwereng
sechs Präisser an enger Nuecht gewonnen huet.



https://lb.wikipedia.org/wiki/Gemeng_Diddeleng

Diddeleng ass eng vun den 105 Gemengen an eng vun den 12 Stied am
Groussherzogtum Lëtzebuerg.

Zu Diddeleng stoung déi éischt modern integréiert Schmelz vu Lëtzebuerg. Dofir
krut d'Stad nach den Numm Forge du Sud.

Diddeleng läit am Nordoste vum loutrengesche Minettsbaséng um Rand vun der
Cuesta vum Bajocium am Dall vun der Diddelengerbaach.

De Süde vum Dall, wou grouss Industrieanlage stinn, ass vun Osten hier vun den
Héichte vum Doggerplateau begrenzt an no Norden a Nordoste geet en op an den
Dall vun der Gander an der Uelzecht.

Am Nordweste steet eng eenzel Kopp de Gehaansbierg, ee sougenannten Ëmlafbierg,
mat enger Héicht vu 405 m, op deem Reschter vun enger Buergruin a réimescher
Festung ze fanne sinn.

Eng besser bekannt héich Plaz ass de Ginzebierg deen eng Héicht vu 424 m iwwer
NN huet, an ënner deem op engem Plateau op enger Héicht vu 417,5 Meter den
RTLs-Sender steet, deen e bei klorem Wieder op méi wéi 20 km gesi kann.

Duerch d'Gesetz vum 4. August 1907 krut Diddeleng den Titel "Stad". Mat deem
Gesetz ginn déi zwee fréier Dierfer Bireng a Butschebuerg an d'Stad mat
iwwerholl a sinn haut Quartiere vun Diddeleng.

D'Geschicht vun Diddeleng ass staark markéiert vun der industrieller Entwécklung
am Minett. Gläich an der zweeter Hallschent vum 19. Joerhonnert war Diddeleng
eng Héichbuerg vun der Stolfabrikatioun. Et war eng grouss Schmelz mat
Héichiewen, engem Stolwierk an engem Walzwierk opgeriicht ginn, mat spéider
niewendrun enger Galvaniséierungsanlag, enger Sauerstoffanlag, a mat der Gare
Diddeleng-Schmelz fir déi fäerdeg Produkter op Zich ze verlueden. De Schinnequai
ass haut nach ee Begrëff fir all Diddelenger.

Ëm 1882 hunn d'Patrone vun der Diddelenger Schmelz den Optrag ginn fir eng
Zillebäckerei opzeriichten, well si Zille gebraucht hu fir hir Hangaren,
Atelieren a Kamäiner ze bauen, an awer och fir d'Aarbechterhaiser an de Kolonie
wéi am Brill an der Hondsgaass (rue du Travail), an an der Lachegaass (rue de
Zoufftgen). Déi Fabréck gouf vun engem belschen Industriellen dem Victor Tassin
opgeriicht op der Plaz déi haut de Quartier Wolkeschdall ass.

No der Restrukturéierung vun der ARBED an den 1980er Joren ass nëmme méi ee
kaalt Walzwierk an eng Beschichtungsanlag iwwreg bliwwen.

De Gemengerot vun Diddeleng gëtt nom Proporz-Walsystem gewielt. E setzt sech aus
17 (1999: 15) Conseilleren zesummen.



https://lb.wikipedia.org/wiki/Gare

Eng Gare ass eng Plaz am ëffentleche Verkéiersnetz an där sech de Kontakt tëscht
dem Benotzer an dem Bedreiwer vun deem Netz ofspillt. Mat Gare ass
ëmgankssproochlech dacks d'Gebai gemengt. Wann zu Lëtzebuerg vun enger Gare
geschwat gëtt ass gewéinlech eng Eisebunnsgare gemengt.

Am grousse Ganze besteet jiddwer Gare aus Verkéiers- a Betribsanlage vun
Eisebunnsgesellschaften oder Industrieanlagen, wéi Schmelzen oder Häfen.

D'Betribsanlage sinn d'Installatiounen déi fir de Betrib an Ënnerhalt vum
Rullmaterial, de Schinnen an der Catenaire néideg sinn. Am Normalfall kënnt de
Reesenden oder d'Marchandise net mat dësen Installatiounen a Kontakt. Et kënnen
dat sinn:

Eng Suedelgare ass eng Gare bei där d'Gebaier déi dozou gehéieren, iwwer de
Schinne leien. Bei Marchandisegaren ass déi Form éischter rar, well d'Verlueden
iwwer en zweeten Niveau zäit- a käschtenintensiv ass.

Eng Käilgare ass eng Gare an där sech eng Eisebunnsstreck spléckt. Déi eenzel
Streck déi sech just virun der Gare spléckt, ëmschléisst d'Gare zu béide Säiten.
Am Géigesaz zur Inselgare, lafen déi béid Äerm vun der Streck net hanner der
Gare zesummen. E Beispill zu Lëtzebuerg ass d'Gare zu Kautebaach.

Eng Inselgare ass eng Gare déi zu béide Säite vu Gleiser ëmginn ass. Den Accès
an Gare, ass entweder duerch Souterrainen, oder a méi klenge Garen iwwer
Iwwergäng déi am Gleis leien.

Eng Tuermgare ass eng Gare an där sech 2 oder méi ënnerschiddlech Strecken op
verschiddenen Niveaue kräizen. Bei der klassescher Eisebunn ass dës Form rar,
well et fréier ze opwenneg war an d'Héicht ze bauen. D'Gare vu Kelmis ass e
Bespill wou dräi Linne sech gekräizt hunn.

Enn vum 20. Joerhonnert sinn awer sou Garen opgeriicht ginn, zum Beispill op der
Gare vu Köln-Deutz. Do gouf ënner déi klassesch Streck eng Gare fir ICE Zich
gebaut déi net iwwer d'Kölner Haaptgare fueren.

Beim Metro gëtt et vill sou Garen, déi de Benotzer vun enger Metroslinn, en
Uschloss un aner Metroslinnen, oder klassech Eisebunnsverbindunge ginn.

Eng Tunnelgare ass eng Gare där hir Installatiounen zum gréissten Deel
ënnerierdesch sinn. Nieft dem Metro, fënnt een déi Zort Garen dacks a grousse
Stied, sou zum Beispill d'Gare vu Bréissel-Central, Antwerpen-Central a
Verviers.

D'Dräiecksgare ass eng e bësselche koppeg an iwweraus seele Form vun enger
Käilgare. Nieft den zwéi Streckendeeler déi an d'Käilgare eralafen, besteet an
der Gare och eng Verbindung tëscht deene Streckendeeler. Aus der Luucht gesinn,
erënnert deen Opbau un en Dräieck.

D'Duerchgangsgare ass de klasseschen Zeenario vun enger Gare an déi eent oder
méi Gleiser eraféieren, an duerno a gläicher Zuel erausféieren. Et ass duerchaus
gängeg datt an der Gare Gleisverzweigunge bäikommen, fir eng méi grouss
Operatiounsfläch ze bidden.

Eng Spurwiesselgare ass eng Gare an där sech Zuchstrecke mat ënnerschiddleche
Spurwäiten, treffen. Dacks sinn dat Grenzgaren, wéi z. B. d'Gare vu Portbou op
der franséisch-spuenescher Grenz.



https://lb.wikipedia.org/wiki/Galaxis

Den Numm Galaxis (griichesch γαλαξίας, galaxías [männlech]) gëtt an der
Astronomie allgemeng fir eng gravitativ gebonn grouss Usammlung vu Matière, wéi
Stären a Planéitesystemer, Gasniwwelen, Stëbswolleken an aner Objete gebraucht.
Synonym kann och de Begrëff Stäresystem gebraucht ginn.

Eis Galaxis heescht och d'Galaxis oder d'Mëllechstrooss. An enger däischterer
awer kloerer Nuecht (keng Stroosseluuchten, oder grouss Uertschaften) kann een
d'Stäre vun eiser galaktescher Scheif gesinn, déi ausgesinn, wéi wann ee Mëllech
ausgeschott hätt.

D'Galaxië variéiere staark an hirem Glach (Morphologie), Gréisst an
Zesummesetzung. Eis Mëllechstrooss gehéiert zu de gréissere Galaxien a besteet
aus zirka 1011 (100 Milliarden) Stäre bei engem Duerchmiesser vun zirka 100.000
Liichtjoer. Nieft de Stäre besteet eng Galaxis och aus Gas, Stëbs an Donkel
Matière. D'Andromeda-Galaxis ass eis nächst gréisser Nopeschgalaxis. D'Distanz
tëscht dësen zwou Galaxien ass mat 2,4–2,7 Mio. Liichtjoer onvirstellbar grouss.
Zesumme mat weidere Galaxië bilden déi zwou Galaxien d'Lokal Grupp. Nieft dëser
Galaxiëgrupp gëtt et och Galaxiëkéip mat villen dausend Memberen. Unhand vun de
leschten "Ultra-Deep-Field"-Fotoe vum Hubble-Weltraumteleskop vum Mäerz 2004
kann ee graff ofschätzen, datt mat haiteger Technik vun der Äerd aus iwwer
5•1010 (50 Milliarden) Galaxien theoretesch observéiert kënne ginn. Laang Zäit
war déi genee Natur vun de Galaxien onkloer, well déi eenzel Stären net
opgeléist konnte ginn an nëmmen en Niwwel ze gesi war. D'Fro war, ob dës
Spiralniwwelen zu eiser Galaxis gehéieren oder en eegent Stäresystem sinn.
Eréischt am Joer 1923 ass et dem Edwin Hubble gelongen, dës Fro ze klären. Hien
huet d'Distanz zum Andromedaniwwel bestëmmt a festgestallt, datt en ze wäit
ewech ass, fir zu eiser Galaxis ze gehéieren.

Galaxië ginn no hirer Morphologie a verschidden Haapt- an Ënnergruppe vun der
sougenannter Hubble-Klassifikatioun agedeelt. Den Hubble huet d'Klassifikatioun
no enger klenger Stéchprouf vun noen an helle Galaxien opgebaut. Dobäi goufen
d'Galaxien nëmmen an deem deemools zougänglechen optesche Wellelängenberäich
klassifizéiert. Trotz dëser Andeelung ass dës Klassifikatioun mat e puer
Erweiderunge bis haut am Gebrauch. Déi eenzel Type sinn:

Nieft der Klassifikatioun vum Hubble gëtt et och weider Andeelungen, z. B. nom
Gerard Henri de Vaucouleurs oder d'Yerkes-Klassifikatioun, déi zwar manner
gebraucht ginn.



https://lb.wikipedia.org/wiki/Friedrich_II._vu_Preisen

De Friedrich II., deen och Friedrich de Groussen oder Der Alte Fritz genannt,
gebuer de 24. Januar 1712 zu Berlin, a gestuerwen de 17. August 1786 zu Potsdam,
war zanter 1740 Kinnek a Preisen an zanter 1772 Kinnek vu Preisen. Hie war dat
véiert Kand vum Kinnek Friedrich Wilhelm I. an der Sophie Dorothea vun Hannover.

De Friedrich gouf vu sengem Papp Friedrich Wilhelm I., dem "Zaldotekinnek",
autoritär, haart a militäresch erzunn. 1730 hat hien zesumme mat sengem Frënd
aus der Kandheet, dem Hans Hermann vu Katte, versicht an England ze flüchten,
wat allerdéngs net geklappt hat. Déi zwéi goufen an der Festung Küstrin
agespaart, wou de Katte anscheinend virun den Aen vum Friedrich higeriicht gouf
(dës Iwwerliwwerung ass allerdéngs ëmstridden). Aner enk Frënn vum Friedrich
waren zu där Zäit de Peter Karl Christoph von Keith an den Hans Karl von
Winterfeldt.

Nodeem säi Papp Drock gemaach hat, allerdéngs och well hie selwer vu Membere vum
Haff wéi dem Friedrich Wilhelm vu Grumbkow oder Jacob Paul vu Gundling beaflosst
gi war, huet hie sech mat der Elisabeth Christine vu Braunschweig-Bevern
bestuet, déi wäitleefeg mat den Habsburger Famill war. Déi zwee hate keng
Kanner. De Friedrich huet déi gréisst Zäit getrennt vun hir gelieft, an zesummen
huet een d'Koppel nëmmen op Fester gesinn. Hien huet awer sengem Papp misse
verspriechen, seng Fra net ze verstoussen. Déi eenzeg glécklech Joer vun der
Koppel kéinten déi zu Rheinsberg gewiescht sinn (1736-1740), mä et ass net
sécher op dat net nëmme gespillt war, fir datt de Papp säi Kapp a Rou leeë
konnt.

Direkt nodeem hie 1740 gekréint gi war, huet den éischte Schlesiekrich
ugefaangen, wou hie fir Preisen eng staark Regioun erobere wollt, mat enger
Grenz déi méi einfach ze verdeedege war. Preise selwer war net räich u
Rohstoffer.

Am éischte Krich huet hie mat sengem Generolfeldmarschall Kurt Christoph Grof vu
Schwerin Schlesien eruewert. Am Zweete Schlesiekrich konnt hien dës Eruewerung
erfollegräich verdeedegen. Am Siwejärege Krich si seng Truppen a Kursachsen
amarschéiert. Domat konnt hien engem koordinéierten Ugrëff vun enger Allianz vu
praktesch allen Nopere vu Preisen, inklusiv de Groussmuechten Éisträich,
Frankräich a Russland entgéint wierken, dee vum éisträichesche Kanzler Grof
Kaunitz geplangt gi war. D'Zueleverhältnis vun der preisescher Arméi géintiwwer
der Allianz war zirka 1:3, dat vun der renger Bevëlkerungszuel vun de Staaten
zirka 1:20. Duerch säi strategescht Geschéck, wat taktesch Feeler relativéiert
huet, krut hien de Bäinumm "de Groussen".

Mat der Eruewerung vu Schlesien am Éischte Schlesiekrich (1740–42) hat de
Friedrich d'éisträichesch Schwächt, no den Diskussiounen ronderëm d'Pragmatesch
Sanktioun an dem Enn vum Krich géint d'Tierken, (1739) ausgenotzt. Mä domat war
Schlesien nach laang kee sécheren Territoire vu Preisen. Den zweete
Schlesiekrich (1744-45) an de Siwejärege Krich hunn awer ganz Europa gewisen,
datt Preisen och zu de Groussmuechten zielt. Preisen konnt sech géint de
Widderstand vu fënnef europäesche Groussmuechte behaapten, (Frankräich,
Éisträich, Russland, Schweden, Sachsen-Polen). Doduerch konnt de Friedrich, no
der Meenung vu Leit wéi dem Voltaire an dem Mirabeau bis zum Walther Rathenau an
dem Sebastian Haffner dem modernste vun den deemolege Staaten eng zolidd
existenziell Basis am politesche Wettsträit sécheren. Nieft Russland, Éisträich,
Frankräich an England hat sech Preisen als fënneft europäesch Groussmuecht
etabléiert.

Déi Éischt Polnesch Delung (1772) ass op eng Initiativ vum Friedrich II.
zréckgaangen. Éisträich a Russland, wat zanter 1764 mat Preisen alliéiert war,
waren um beschte Wee fir sech gläich nees ze bekrichen. Streng no der
opgekläerter "Raison d'état" huet de Friedrich II. deenen zwéi Kontrahenten
ugebueden, hir Problemer an engem ënnerleeënen Nopeschland bäizeleeën. Preisen
huet dat sougenannt Polnisch-Preußen (Westpreisen) annektéiert. Vun dësem Moment
un, huet sech de Friedrich II., Kinnek vu Preisen an net méi, sou wéi seng
Virgänger, Kinnek a Preise genannt.

Als jonke Kinnek huet de Friedrich a ganz Europa opmierksam op sech gemaach,
well hien op d'mannst inoffiziell d'Folter ofgeschaaft huet (Befehl vum 3.6.1740
un de Justizminister Cocceji, mat der Nuance, datt Folter bei "großen Mordtaten,
wo viele Menschen ums Leben gebracht", nach kéint gebraucht ginn; ganz ouni
Nuance ofgeschaaft am Joer 1754; am selwechte Joer verbueden d'Folterungsverbuet
ze verëffentlechen), d'Reliounsfräiheet verkënnegt huet, an dat bis dohin
éisträichescht Schlesien ageholl huet. Säi Motto: "Ich bin der erste Diener
meines Staates." Aner Verdéngschter vum Friedrich II. waren d'Entwécklung vum
Droit, zemol d'"Allgemeines Landrecht". An der Landwirtschaft gouf d'Gromper als
Nahrungsmëttel agefouert, den Drömling an den Odenbruch goufen dréchegeluet an
de Friedrich ënnerhellt Reformen a Militär- an Erzéiungswiesen, a schaaft e
staarke Beamtestand, deen all Bierger gläich behandele soll.

Ënner dem Friedrich II. war Preisen och fir seng Toleranz géintiwwer Awanderer
vu reliéise Minoritéite bekannt, wat economesch natierlech Virdeeler bruecht
huet. Um Forum Fridericianum zu Berlin stinn eng protestantesch an eng Kierch
nieftenaner, wat am 18. Joerhonnert eenzegaarteg war. Dem Friedrich gëtt dann
och folgende Sproch nogesot: "Jeder soll nach seiner Façon selig werden".
Allerdéngs hat och d'Toleranz hir Grenzen, wat d'Judden ugeet, sou huet de
Friedrich sech ganz un d'diskriminéierend Politik vu senge Virgänger gehalen
(Revidéierte General-Privileg 1750). Preise war déi éischt absolutistesch
Monarchie an Europa, déi eng - zwar ageschränkte - Pressefräiheet agefouert
huet.

Ausserdeem war et zur Zäit vum Friedrich II. méiglech, datt all Bierger sech
konnt un de Kinnek wenden, entweder andeems en e Bréif geschriwwen huet, oder
perséinlech eng Audienz kréie konnt. Ausserdeem huet hie versicht, de
Feudalsystem a Grenzen ze halen. Dobäi war hie besonnesch sengen egene Beamte
géintiwwer mësstrauesch, deenen hien am Zweiwelsfall ënnerstallt huet, fir hiren
eegene Profit ze schaffen.

Déi vun him gewënschten Ofschafung oder op d'mannst Ofschwächung vun der
Läifeegeschaft konnt de Friedrich II. duerch staark Resistenze vum preisesche
Landadel net duerchsetzen, mä gouf wéinstens um Territoire vun der Monarchie
befollegt. An neie Gebidder goufen Dierfer gebaut a mat fräie Baueren ugesidelt.
Bei Verlängerung vun de Pachtverträg war et üblech, datt d'Kniecht iwwer hir
Behandlung ausgefrot goufen, a wann déi net gutt war, sou konnt de Pächter
ausgetosch ginn, och wann de Betrib wirtschaftlech Erfolleg hat.

Ënner dem Friedrich II. goufen och honnerte vu Schoule gebaut. De Schoulsystem
war allerdéngs net wierklech sou effizient wéi de Friedrich dat gäre gesinn
hätt, well d'Ausbildung vun de Schoulmeeschteren net iwwerall déiselwecht war.
Dacks goufe fréier Ënneroffizéier agestallt, dei nëmme bedingt Liesen, Schreiwen
a Rechne konnten.

De Friedrich II. ass de 17. August 1786 zu Sanssouci gestuerwen. Obschonn hien
nieft sengen Hënn op der Terrass vu Sanssouci begruewe gi wollt, huet säin
Nofolger hien an der Garnisounskierch zu Potsdam bäisetzte gelooss. 1944 gouf
d'Doudelued an d'Elisabettekierch op Marburg bruecht, an eréischt 1952 op
Initiativ vum Louis Ferdinand op d'Buerg Hohenzollern. No der däitscher
Wiedervereinigung gouf de Kinnek nees zréck op Potsdam bruecht an do a senger
Gruft wéi hien et wollt begruewen.



https://lb.wikipedia.org/wiki/Europ%C3%A4escht_Parlament

D'Europäescht Parlament (oder Europa-Parlament) ass déi Institutioun vun der
Europäescher Unioun (EU), déi an direkter a geheimer Wal demokratesch gewielt
gëtt. Et vertrëtt deemno direkt déi 450 Milliounen EU-Bierger an hëlt Deel um
legislative Prozess vun der EU: zesumme mam Conseil vun der Europäescher Unioun,
an deem d'Memberstaaten duerch hir Ministere vertruede sinn, stëmmt et iwwer
Gesetzesvirschléi of, déi d'Europäesch Kommissioun ausgeschafft huet.

D'Membere vum Parlament, also d'Deputéiert, ginn zanter 1979 direkt vun de
Bierger fir 5 Joer gewielt. President ass zanter Januar 2017 den Antonio Tajani.

Zanter de Wale vun 2014 gëtt et 751 Deputéiert (inkl. Präsident). Hir Zuel pro
Memberstaat hänkt of vun deem senger Awunnerzuel: Malta huet der mat 5 am
mannsten, no Lëtzebuerg mat hirer 6 bis hin zu Däitschland mat 96 Deputéierten.

D'Europäescht Parlament hält seng Plenarsëtzungen zu Stroossbuerg, an all
zousätzlech Sëtzungen zu Bréissel. All Deputéiert ass an engem oder méi vun de
17 Kommissiounen, déi, jee no den Themen, d'Plenarsëtzung preparéieren. Si, wéi
och déi verschidde politesch Gruppen, hunn hir Reunioune meeschtens zu Bréissel.
D'Generalsekretariat vum Europäesche Parlament ass zu Lëtzebuerg.

Schliisslech huet d'Parlament d'Kontroll iwwer d'Kommissioun: D'Kommissioun muss
d'Vertraue vum Parlament hunn, éier s'iwwerhaapt ufänke ka mat schaffen, a mat
enger Zweedrëttel-Majoritéit kann d'Parlament s'och erëm fréizäiteg entloossen.
D'Parlament kontrolléiert weiderhin, op d'Kommissioun hir Aarbecht gutt mécht,
andeems et d'Rapporte vum Europäesche Rechnungshaff examinéiert, an et kann der
Kommissioun, wéi och dem Conseil, mëndlech oder schrëftlech Froen stellen.



https://lb.wikipedia.org/wiki/Ernest_Hemingway

Den Ernest Miller Hemingway, gebuer den 21. Juli 1899 zu Oak Park, engem
Faubourg vu Chicago am US-Staat Illinois, a gestuerwen den 2. Juli 1961 zu
Ketchun am Idaho, war en US-amerikanesche Schrëftsteller.

Den Ernest war dat zweet vu sechs Kanner vum Dr Clarence Edmonds Hemingway,
engem Dokter, an der Grace Hall, déi hiert ganzt Liewe mat Migrän a Photophobie
geplot war. Alle béid ware se déifgleeweg Membere vun der First Congregational
Church.

Den Ernest Hemingway ass scho fréi virun den Zwäng vu sengem Elterenhaus an der
Schoul fortgelaf an huet een abenteuerlecht Liewe gefouert.

1918 war hie fräiwëllege Sanitäter (Chauffer beim Roude Kräiz) un der
italienescher Front, 1921-27 Korrespondent an Europa, 1936-37 am Spuenesche
Biergerkrich op der Säit vun de Republikaner an 1944-45 beim Debarquement vun
den Alliéierten a Frankräich als Krichsreporter. Enn 1944 war hien zu
Lëtzebuerg, an der Regioun vun Iechternach, bei der 4. Infanterie-Divisioun
ënner dem Generol Raymond O. Barton.

Den Ernest Hemingway krut 1954 den Nobelpräis fir Literatur, "for his mastery of
the art of narrative, most recently demonstrated in The Old Man and the Sea, and
for the influence that he has exerted on contemporary style". Wéinst senger
schlechter Gesondheet war hien net mat um Banquet den 10. Dezember 1954 am
Stadhaus zu Stockholm. Den amerikanesche Botschafter huet de Präis fir den
Auteur entgéintgeholl.



https://lb.wikipedia.org/wiki/Democratic_Party_(USA)

D'Demokratesch Partei (en.: Democratic Party) ass nieft der Republikanescher
Partei eng vun den zwou grousse politesche Parteien an den USA. Si gëllt als déi
méi progressiv.

D'Demokratesch Partei gouf 1828 gegrënnt. Domat ass si déi eelst politesch
Partei, déi nach existéiert. Bis haut waren am Ganze 15 Demokrate President vun
den USA; deen éischte war den Andrew Jackson (1829-1837) an de rezentesten ass
den aktuelle President Barack Obama zënter 2009.

Zënter den 1930er Joren ass d'Partei eng Plattform fir Mëtt-lénks a lénksliberal
Iddien an ënnerstëtzt eng Economie mixte a sozial Gerechtegkeet. Der Partei hir
Ideologie vu "modernem amerikanesche Liberalismus" promouvéiert sozial a
wirtschaftlech Gläichberechtegung an de Wohlfahrtsstaat. D'Economie mixte soll
duerch Regierungsinterventiounen a Wirtschaftsregulatiounen duerchgesat ginn.
Interventioune wéi eng universell Gesondheetsversuergung, Gewerkschaften, sozial
Programmer, Chancëgläichheet, Konsumenteschutz an Ëmweltschutz bilden d'Basis
vun den Demokraten hirer Wirtschaftspolitik.

Am 20. Joerhonnert hat d'Partei nach e konservative Wirtschaftsfligel, deen an
de grousse Stied baséiert war, an e populisteschen Agrarfligel aus dem Süde vum
Land. De Wirtschaftsfligel ass no 1932 erläscht an d'südlech Populiste sinn no
1980 an d'Republikanesch Partei gaangen. Haut sinn déi meescht gewielt
Deputéiert vun der Demokratescher Partei Progressisten an Zentristen.



https://lb.wikipedia.org/wiki/Daniel_Balthasar

Als gudde Sänger ass den Daniel scho jonk am Kannerchouer Allegro vu Sandweiler
opgefall.

Hien huet am Conservatoire an der Stad Saxophon, Piano a Gei geléiert.
D'Gittarspillen huet hie sech autodidaktesch bäibruecht. Duerno huet en op der
Universitéit zu Stroossbuerg Musekwëssenschaft studéiert.

1999 ass den Daniel Balthasar bei déi alternativ Band Blue Room gestouss, wou
hien nieft dem Jim Brimeyer (Bandleader) als 2. Songwriter gewierkt huet. Aner
Membere vun der Band sinn de Jean-Claude Birkel (Bass), de Michael Parsons
(Drums, 1998 bis 2000) an de Michel Mootz (Drums). En éischten Album "Private
Stuff" ass 2001 erauskomm. Den Daniel Balthasar ass nach ëmmer Member vun der
Band Blue Room, och wann et an de leschte Jore méi roueg ëm se ginn ass.

2008 huet hien zesumme mat senger Band "The Blue Clusters" den Album
"Palpitations" an Däitschland opgeholl. Dësen drëtten Album gouf erëm vum Daniel
Balthasar selwer produzéiert. Gemixt gouf e vum Werner Pensaert (K's Choice,
U2...) an zu Antwerpen bei Serendipitous gemastert.

Enn 2010 kënnt dem Daniel Balthasar säin 4. Studioalbum "walk under water"
eraus. Dorop fannen sech 11 nei Stécker, déi stilistesch immens ënnerschiddlech
sinn: vu rockege Stécker iwwer intim akustesch Stécker bis hin zu méi
experimentelle Stécker, déi an d'Richtung orchestral bis elektronesch verwise
kënne ginn. Sou ass "walk under water" wuel säin ofwiesselungsräichsten Album
bis elo. Um Album ass och ee Stéck dat den Daniel Balthasar mat der Sarah
Bettens, Sängerin vun der international bekannter Band K's Choice, opgeholl
huet.

Als Komponist huet den Daniel Balthasar fir 2014 de Soundtrack fir de Film
Heemwéi geschriwwen.

De Stil vum Daniel Balthasar léisst sech am beschten als "Independent Rock"
beschreiwen, dat heescht Rock-Musek ouni den Zwang bestëmmte Genre-Konventiounen
anhalen ze mussen. Deels roueg, deels rockeg, ëmmer mat engem Schwéierpunkt op
der melodescher Entwécklung, sinn dem Daniel Balthasar seng Lidder Stëmm- an
Gittar-orientéiert Stécker mat deels extravaganten Arrangementer (Cello,
Vibraphone, Sträicher, Melotron...), déi duerch hir Agängegkeet an Einfachheet
bestiechen. All Stécker vu sengen Albumen stamen aus senger Fieder (Musek,
Arrangement an Text).

Den Numm vu senger Band, déi et zanter November 2005 gëtt, ass aus engem Witz
entstanen. E setzt sech zesummen aus dem Ufank vu Blue Room an dem Ufank vu
Cluster5. Dat kënnt dohier, well 2 vun de Memberen och bei Blue Room aktiv sinn,
an 3 anerer bei der Band Cluster5. "The Blue Clusters" ass domat och net den
offiziellen Numm vum Daniel Balthasar senger Band, éischter e klengen
Insider-Witz, dee sech am Laf vun der Zäit verselbstännegt huet. Am Oktober 2011
as de Marc Welfringer zu der Band gestouss.

Nieft dem Sangen hält den Daniel Balthasar zanter 2008 och Musekscoursen am
Atert Lycée Réiden (ALR).



https://lb.wikipedia.org/wiki/Dag

Zäitspan: An der Kalennerrechnung (deem bei eis gebräichlech gregorianesche
Kalenner) d'Zäitspan vun enger Hallefnuecht bis zu der nächster Hallefnuecht.

D'Kalennerdeeg ginn no der ISO 8601 bannen engem Mount vun 1 un als
Kalennerdatum fortlafend numeréiert an an engem Datumsformat schrëftlech
fixéiert. Ausserdeem ginn hinnen, vu Mount a Joer onofhängeg, a fester
Reiefolleg e Wochendag zougewisen. Domat beschreift d'Dageszuel eng fortlafend
Zäitskala (linear Zäit), am Ënnerscheed zum Wochendag, dee sech a sengem Oflaf
regelméisseg widderhëlt (zyklesch Zäit).

Den Ufank vum Dag um Hallefnuecht ass vun astronomesche Konventioune beaflosst.
Aner Kalennersystemer setzen den Ufank vum Dag op de Sonnenopgang. Am jiddesche
Kalenner an am islamischen Kalenner ëmfaasst den Dag déi Zäit vun engem
Sonnenënnergank bis zum nächsten Sonnenënnergank.

Besonnesch Bedeitung haten an hunn d'Sonnen- an Stärenzäit vum Nullmeridian fir
d'Festleeë vun der Weltzäit oder fir d'Bestëmmen vun Stäreplazen. Am allgemenge
Sënn ass een Dag d'Rotatiounsdauer vu jiddwer Himmelskierper, also kënnt och vun
engem Marsdag oder engem „Dag op dem Mound“ geschwat ginn.

Am alldeegleche Liewe gëtt de subjektiven Dag duerch de Rhythmus vum Opstoen a
Schlofegoe bestëmmt. Den Dag gëtt dacks verallgemengert an d'Ofschnëtter Nuecht,
Mueren, Virmëtteg, Mëtteg, Nomëtteg, Owend an Hallefnuecht gegliddert.

Fir déi meescht Mënsche falen déi verschidden Aspekter zesummen. Tatsächlech
ergëtt awer d'Tatsaach, datt een am Wanterhallefjoer „virun Dagesufank“ opstoe
muss, also den Dagesoflaf net mat dem hellliichten Dag korrespondéiert, e
Widdersproch, deen zou sou eng Phenomenen wéi d'Wanterdepressioun féiere kann.
Dësen Effekt gëtt duerch d'Summerzäit e bëssen ofgeschwächt.



https://lb.wikipedia.org/wiki/Cecil_B._DeMille

De Cecil Blount DeMille, gebuer den 12. August 1881 zu Ashfield, Massachusetts,
a gestuerwen den 21. Januar 1959 zu Hollywood, Kalifornien, war en
US-amerikanesche Filmregisseur a -produzent. Hie war ee vun de Filmmécher vun
der éischter Hallschecht vum 20. Joerhonnert mat deem meeschte Succès.

Nodeems en e puer Joer als Manager vu senger Mamm hirer Theatertrupp an och alt
als Schauspiller dodra geschafft hat, huet hien 1913 mam Jesse L. Lasky an dem
Samuel Goldwyn eng Filmproduktiounsfirma gegrënnt, d'Lasky Films, aus där
spéider d'Paramount Pictures gouf. 1914 huet hie mam Oscar Apfel säin éischte
Film geschriwwen, produzéiert an dran d'Regie gefouert, de Six-reeler The Squaw
Man.

Deen éischte Film bei deem en eleng Regie gefouert huet, war de Western The
Virginian. An de Joren duerno huet hien Dosende vu Stommfilmer gedréint, dacks
mat oppulenten, alt exoteschen Dekoren, an alt mat fir déi Zäit zimlech
fräizügege Geschichten. Bekannt sinn och epesch Dramen a Bibelverfilmungen, wéi
Joan the Woman (iwwer d'Jeanne d'Arc) an The Ten Commandments (1923) an The King
of Kings (1927).

Den DeMille huet mat als deen éischten dacks déiselwecht Schauspiller fir seng
Filmer agesat, an dës zu regelrechte Staren opgebaut, dorënner de Raymond
Hatton, d'Julia Faye, den Theodore Roberts, den James Neill, de William Boyd, de
William Elmer an d'Gloria Swanson.

An den 1930er Joren huet hie sech kënne mat Succès op den Tounfilm ëmstellen,
wourënner d'bizar Comédie Madam Satan (1930), epesch Drame wéi The Sign of the
Cross (1932) a Cleopatra (1934), Jugenddrame wéi This Day and Age (1933) a
grouss Western wéi The Plainsman (1936) a Union Pacific (1939).

Den DeMille war och ee vun den éischte Regisseuren, dee selwer eng Berühmtheet
war; säin Numm war eng Zort Markenzeeche fir seng Filmer. Vun 1936 bis 1944 war
hien den Hôte a Regisseur vun der Radiosemissioun Lux Radio Theater, woudra
bekannt Filmer nogespillt goufen, dacks mat deselwechte Schauspiller.

An den 1940er Jore war hie manner aktiv, huet awer Filmer wéi den Abenteuerfilm
Reap the Wild Wind (1942) gedréint. Seng dräi lescht Filmer huet hien och
produzéiert, a vill Wäert drop geluecht, datt se grouss erauskoumen. Et waren
dat de Bibelfilm Samson and Delilah (1950), The Greatest Show on Earth (1952) an
e Remake vu sengem The Ten Commandments (1956). Dee leschtgenannten war 1956
deen éischten am amerikanesche Box-office, a fir The Greatest Show on Earth krut
hien den Oscar fir de beschte Film.

Den DeMille huet och an e puer Filmer als Schauspiller matgespillt, dee
bekanntsten ass Sunset Blvd. vum Billy Wilder, wou e sech selwer spillt.



https://lb.wikipedia.org/wiki/Carlo_Hemmer

De Carlo Hemmer, gebuer de 26. Juni 1913 zu Kaiserslautern, a gestuerwen den 11.
November 1988 zu Ettelbréck, war e lëtzebuergeschen Economist, Editeur an
Auteur.

De Carlo Hemmer goung zu Ettelbréck an d'Primärschoul, zu Dikrech an de Lycée an
an der Stad Lëtzebuerg an d'Industrie- an Handelsschoul. 1932-1934 huet en op
der Hautes études commerciales zu Paräis studéiert, a vun 1934-1936 op der
Handelshochschule zu Leipzig, wou e säi Studium mat engem Doktorat ofgeschloss
huet.

Tëscht 1936 an 1940 huet hien als Attaché am Landwirtschaftsministère seng
éischt berufflech Erfarunge gesammelt. Am Krich gouf hien 1941 fir d'éischt als
Gérant vun engem Mëllechsyndikat op Ettelbréck versat, kuerz duerno awer nees
entlooss, well en de politesche Virstellunge vun den Nazien net entsprach huet.
Bis 1944 huet en zu München am juristeschen Déngscht vun enger Baufirma
geschafft.

Vun 1944 bis 1958 war de Carlo Hemmer Generalsekretär vun der Lëtzebuerger
Industrielle-Vereenegung FEDIL. Den 1. Januar 1954 koum déi éischt Nummer vun
der Wochenzeitung D'Letzeburger Land eraus, déi vun him gegrënnt ginn ass.

1958 ass e fir e puer Joer op Bréissel gewiesselt, wou en an der Europäescher
Kommissioun Direkter an der Verwaltung vun der Generaldirektioun Industrie gouf.
Mä geschwënn duerno koum hien nees hannescht op Lëtzebuerg, wou en 1962 Direkter
vun der Chambre de commerce als Nofolger vum Paul Weber gouf (hien ass dat bis
zu senger Pensioun 1974 bliwwen), vun 1963 un President vum Office
luxembourgeois pour l'acroissement de la productivité (OLAP) gouf (bis 1988), an
och nach President vun de Lëtzebuerger Jugendherbergen gouf (1960 bis 1984).

Seng beandrockend Lëscht vun Ämter goung virun: 1970 bis 1986 war hie Member vum
Europäesche Wirtschafts- a Sozialcomité, vun 1973 bis 1985 Member vum
Verwaltungsrot vun den CFL, 1976 bis 1988 President vum Conseil supérieur de
l'aménagement du territoire, 1977 bis 1988 President vun der Lëtzebuerger Bourse
an 1978 bis 1985 Member vum Verwaltungsrot vun der Banque générale du
Luxembourg.

Do donieft war en nach tëscht 1978 an 1983 President vun der Section des
sciences morales et politiques vum Institut grand-ducal.

D'Gemeng Ettelbréck, wou hie gewunnt huet, huet him ee Gedenkstee gesat. Seng
1986 gegrënnte Fondatioun Lëtzebuerger Jugendherbergen ass dunn a Fondatioun
Carlo Hemmer ëmbenannt ginn.



https://lb.wikipedia.org/wiki/Bockfiels

De Bockfiels dacks einfach um Bock genannt ass e ronn 500 Meter laangen a 50-80
Meter breede Fiels am Weste vu Clausen, an der Stad Lëtzebuerg , ëstlech vum
Fëschmaart. En ass vun dräi Säite vum Uelzechtdall ëmginn, deen eng ronn 40
Meter méi déif läit. Héicht vum Fiels variéiert tëscht 285 an 260 Meter. Vum
Fëschmaart aus kënnt een iwwer d'Schlassbréck dohin. Iwwer de Bock féiert d'N1 a
queesch derzou d'Eisebunnsstreck Lëtzebuerg-Ëlwen.

De réimesche Keeser Gallienus soll do am 3. Joerhonnert zum Schutz géint
d'Franken, Alemannen a Sueben e Kastell baue gelooss hunn.

Am Joer 963 hat dunn de Grof Siegfried mat der Abtei Sankt Maximin vun Tréier en
Tosch gemaach, andeems hie Lännereien zu Feelen ofginn huet, an dofir de
Bockfiels mam réimesche Kastell Lucilinburhuc krut. Hien huet méi spéit
niewendrun eng nei Buerg baue gelooss.

An de 1640er Joren ënner de Spuenier huet de Schwäizer Ingenieur Isaac von
Treybach de Bockfiels mat dräi Forte befestege gelooss, wouduerch kaum méi eppes
vun der Buerg iwwereg blouf. Déi Befestegungen haten awer och kee laangt
Bestoen, si goufe 1684 bei der Belagerung vun der Festung duerch dem Louis XIV.
seng Truppe komplett raséiert. De Vauban huet d'strategesch Bedeitung vum Bock
erkannt an e beim Erëmopbau zur Haaptkomponent vun der neier Festung gemaach.

Bei déi uewerierdesch Befestunge koumen och nach Kasematten. 1644 vun de
Spuenier op Basis vun de mëttelalterleche Kelleren ugefaangen, vum Vauban
opgewäert, goufe se 1744 an der éisträicher Zäit vum Generol Neipperg ausgebaut
fir 25 Kanounen an eng Garnisoun vun e puer honnert Zaldoten.

Nom Londoner Vertrag vun 1867 hunn d'Befestegungen um Bock misse geschleeft an
d'Kanounelächer op déi haiteg Gréisst opgebrach ginn. Den Huelen Zant gouf
uewerierdesch preservéiert, an zanter 1933 sinn och d'Bockkasematte fir de
Public zougänglech.



https://lb.wikipedia.org/wiki/Benjamin_Franklin

De Benjamin Franklin, gebuer de 17. Januar 1706 zu Boston am Massachusetts a
gestuerwen de 17. Abrëll 1790 zu Philadelphia am Pennsylvania, war en
nordamerikaneschen Drécker, Editeur, Schrëftsteller, Naturwëssenschaftler,
Erfinder a Staatsmann.

Hien huet um Entworf vun der Onofhängegkeetserklärung vun de Vereenegte Staate
vun Amerika matgeschafft a war ee vun deenen, déi se mat ënnerschriwwen hunn.
Während der amerikanescher Revolutioun huet hien d'Vereenegt Staate vun Amerika
als Diplomat a Frankräich vertrueden an huet souwuel den Allianztraité mat de
Fransouse wéi och de Friddenstraité vu Paräis ausgehandelt, deen den
amerikaneschen Onofhängegkeetskrich op en Enn bruecht huet. Als Delegéierte vun
der Philadelphia Convention huet hien déi amerikanesch Verfassung mat
ausgeschafft. Hie gëtt dann och zu de "Grënnerpäpp vun de Vereenegte Staate"
gezielt.

Dem Benjamin Franklin louch säi Liewe laang vill drun, sech fir d'Gesellschaft
anzesetzen. Hien huet déi éischt fräiwëlleg Pompjeeën zu Philadelphia gegrënnt
an déi éischt ëffentlech Bibliothéik vun Amerika, an huet en Holzuewen
entwéckelt, dee besonnesch gutt gehëtzt an net vill gedämpt huet. Ausserdeem
huet hie wëssenschaftlech Entdeckungen an Erfindunge gemaach, wéi z. B. de
Blitzableiter.

Dem Franklin seng Autobiographie hat laang e grousse Succès, an huet als
Musterbeispill gegollt, wéi ee sech aus eegener Kraaft a mat Disziplin aus
einfache Verhältnesser eropschaffe kann.



https://lb.wikipedia.org/wiki/Anden

D'Anden sinn déi längst Gebiergskette vun der Welt (zirka 7000 km). Se zéie sech
laanscht d'Westküst vu Südamerika vu Venezuela iwwer Kolumbien, Ecuador, Peru,
Bolivien, Argentinien an Chile. Se bestinn aus 2 oder méi parallelen
Haaptketten. Am mëttelste Segment a Peru, Bolivien, Nordchile an Nordargentinien
leien déi Kette wäit auserneen, se ëmkreesen d'Héichland (Altiplano), wou matzen
dran den Titicaca-Séi läit. Den Zentrum vum Inkaräich, Cuzco, läit nërdlech vum
Héichland.

Am Süde vun Ecuador sinn d'Ande bis 200 km breet; tëscht Arica (Chile) a Santa
Cruz de la Sierra (Bolivien) am Oste sinn se iwwer 600 km breet.

Den héchtse Bierg, den Aconcagua ass 6.962 m héich . E läit an Argentinien op
der Grenz mam Chile.

D'Anden an d'mëttelamerikanesch Kordilleren hu staark seismesch a vulkanesch
Aktivitéiten. Déi héchst Vulkaner vun der Welt sinn do ze fannen: De 6.795 m
héije Monte Pissis an Argentinien an de 6.864 m héijen Ojos del Salad
(Argentinien-Chile). Vulkanesch Phenomener, wéi Solfatar, Geysir a Fumarole si
wäit verbreet.



https://lb.wikipedia.org/wiki/Alaska

Alaska ass dee flächeméisseg gréissten (eng 20 % vun der totaler Fläch),
nërdlechsten a westlechste Bundesstaat vun de Vereenegte Staate vun Amerika,
souwéi déi gréisst Exklav vun der Äerd. Dogéint huet en awer just déi
véiertniddregst Bevëlkerungszuel vun allen US-Bundesstaaten an déi klengst
Bevëlkerungsdicht. Zesoen d'Hallschent vu senge ronn 710.000 Awunner (Stand
2010) liewen an der Agglomeratioun vun Anchorage. D'USA hunn deen Territoire
1867 vum Russesche Räich kaaft.

Alaska war fir déi opstriewend Weltmuecht Russland déi eenzeg Iwwerséi-Kolonie,
déi awer kaum rentabel a schwéier ze verwalte war, absënns wéi mat der Zäit
d'Pelzdéieren ëmmer méi rar goufen an déi lokal Indianer ëmmer méi
Schwieregkeete gemaach hunn. Dozou koum, datt d'Passage duerch d'Äismier
geféierlech war, an eng Rees vun der deemoleger Haaptstad Sankt Péitersbuerg aus
queesch duerch d'Land méi wéi en halleft Joer gebraucht huet. Wéi d'Staatskeesen
nom verluerene Krimkrich eidel waren huet den Zar Alexander II. den 30. Mäerz
1867 engem Kontrakt zougestëmmt, deen Alaska fir 7,2 Milliounen US-Dollar un déi
Vereenegt Staate verkeeft (no haitegem Wäert ronn 90 Milliounen US-Dollar).
Eréischt 1899 gouf Gold entdeckt an 1968 Pëtrol, sou datt zum Zäitpunkt wéi
Alaska offiziell an US-amerikanesche Besëtz iwwergoung (18. Oktober 1867) dee
Kaf an der US-Ëffentlechkeet nach héich ëmstridde war.

Alaska ass fest an den Hänn vun de Republikaner, deenen hir wuel bekanntste
Representantin déi fréier Gouverneurin Sarah Palin ass.



https://lb.wikipedia.org/wiki/Xavier_Bettel

De Xavier Bettel, gebuer den 3. Mäerz 1973 an der Stad Lëtzebuerg, ass e
lëtzebuergeschen Affekot an DP-Politiker. Hien ass zanter dem 4. Dezember 2013
Premierminister a Minister fir Kommunikatioun an de Kultus an der Regierung
Bettel-Schneider, an no enger Regierungsëmbildung, den 18. Dezember 2015,
zousätzlech Minister fir Kultur.

Hie war vun 1999 bis 2013 Deputéierten an der Chamber, vum 24. November 2011 bis
zu senger Ernennung zum Premierminister Buergermeeschter vun der Stad Lëtzebuerg
a vum 29. Januar 2013 bis den 28. November 2015 President vun der DP.

Nom Ofschloss vum Secondaire classique (wou?) huet hien eng Maîtrise am Droit
public an am Droit européen op der Droits-Fakultéit vun der Universitéit Nanzeg
gemaach, an duerno och do en DEA a Politikwëssenschaft an am Ëffentleche Recht.
Vu 2001 bis 2013 war hien Affekot um Barreau vu Lëtzebuerg.

1989 gouf hie Member an der Demokratescher Partei an 1989 Komiteesmember a
Member vum Nationale Büro vun der JDL (Jeunesse démocrate et libérale) am
Bezierk Zentrum.

1991 gouf hie President am Bezierk Zentrum a Vizepresident op nationalem Niveau
vun der JDL. Hie war President vun der JDL vun 1994 bis 2002.

Bei de Gemengewale vum 10. Oktober 1999 ass hie fir d'éischt an de Gemengerot
vun der Stad Lëtzebuerg gewielt ginn. 2005 gouf hie Schäffen. Bei de Gemengewale
vum 9. Oktober 2011 gouf hien Éischtgewielten, virum amtéierende
Buergermeeschter Paul Helminger. De 24. November 2011 gouf hien als neie
Buergermeeschter vun der Stad vereedegt.

Den 13. Juni 1999 gouf hie fir d'éischt an d'Chamber gewielt. Bei de Chamberwale
vum 13. Juni 2004, deene vum 7. Juni 2009 an deene vum 20. Oktober 2013 ass hien
als Deputéierten all Kéier erëmgewielt ginn. 2009 bis 2013 war hie President vun
der parlamentarescher Fraktioun vun der DP.

Als Folleg vun de Chamberwale vum 20. Oktober 2013 ass hien de 25. Oktober vum
Grand-Duc Henri zum Formateur vun der neier Regierung ernannt ginn. Dës
Koalitioun aus DP, LSAP an Déi Gréng gouf de 4. Dezember 2013 vereedegt.

Hien ass gebuer als Bouf vun engem Wäinhändler an enger Franséisin mat
russeschen Originen (Famill vum Komponist a Pianist Rachmaninow).

Den 28. Juni 2008 huet de Xavier Bettel an der RTL-Emissioun "Background" offen
zu senger Homosexualitéit Stellung geholl. Hien ass zënter dem 15. Mee 2015 mam
belschen Architekt Gauthier Destenay bestuet, mat deem en zënter 2010 gepacst
war.



https://lb.wikipedia.org/wiki/Tram

En Tram (Tramway op Franséisch, Straßenbahn op Däitsch) ass een ëffentlecht
Verkéiersmëttel dat op Schinne fiert.

D'Geschicht vum Tram fänkt mat de Päerdsbunnen un, engem ëffentleche
Verkéiersmëttel dat och op Schinne fiert a vu Päerd gezu gëtt. Déi éischt
bekannt Päerdsbunn vun der Welt gouf de 26. November 1832 zu New York a Betrib
geholl. Een halleft Joerhonnert méi spéit, de 16. Mee 1881 gouf den Tram fir déi
éischt Kéier a senger Geschicht elektresch bedriwwen. Ëm 1920 huet bal all
gréisser Stad vun der Welt een Tramsnetz gehat. Spéider sinn du vill Tramsnetzer
zougemaach ginn, well jorelaang net méi dran investéiert gouf an den
Individualverkéier ëmmer méi beléift gouf.

Nom Zweete Weltkrich huet sech deen Trend fortgesat a vill Leit waren der
Meenung datt den Tram spéitstens an den 1970er Jore verschwonne wier. Allerdéngs
koum dunn d'Pëtrolskris, déi dozou gefouert huet, datt den Individualverkéier
erofgaangen ass an den Tram erëm méi lukrativ gouf. Donieft kënnt datt vill
Stied sech kee Metro, deen am Bau méi deier ass, kënnen oder wëlle leeschten.
Vun 1980 u goufen dann och vill nei Trambetriber weltwäit, virun allem an Europa
an an Nordamerika (nees) opgemaach.

Den Tram huet, wéi all aner Verkéiersmëttel och, Vir- an Nodeeler. E gëtt dacks
als Iwwergang tëscht Bus a Metro gesinn. Allgemeng gëllt d'Fauschtregel datt den
Tram bei enger Streck mat iwwer 4000 Passagéier pro Dag méi rentabel ass wéi de
Bus. Vun 30.000 bis 40.000 Passagéier den Dag gëllt de Metro als méi efficace.

D'Stad Lëtzebuerg entwéckelt sech ëmmer méi séier an et gëtt ëmmer méi
Aarbechtsplazen an dofir och ëmmer méi Trafic. Dowéinst huet d'Chamber de 6.
Abrëll 2006 eng Motioun gestëmmt, mat där geplangt gouf een Tram ze bauen.
D'Regierung war schonn den 10. Mäerz 2006 mat dem Projet d'Accord. An enger
éischter Phase soll eng Tramslinn vun der Luxexpo, iwwer de Stad-Kär, op d'Gare
gebaut ginn. An enger zweeter Phase soll dës Linn da vun der Luxexpo op de
Fluchhafen um Findel verlängert ginn. Nach méi Verlängerunge sinn an aner
Quartiere vun der Stad geplangt. D'Aarbechte sollen 2014 ugoen. Den neien Tram
kéint dann 2017 fir d'éischt fueren.



https://lb.wikipedia.org/wiki/Summer

De Summer ass vun de véier Joreszäiten déi wäermst an der temperéierter an
arktescher Klimazon. Jee nodeem, ob en op der Nord- oder Südhallefkugel ass,
ënnerscheet een tëscht Nord- a Südsummer. Den Nordsummer fält mam Südwanter
zesummen. Well de Zenitstand vun der Sonn tëscht südlechem an nërdlechem
Wendekrees changéiert, widderhëlt sech de Summer all Joer op all Hemisphär.

Astronomesch fänkt de Summer mat der Summersonnewend: dem Zäitpunkt, zu deem
d'Sonn vertikal iwwer dem Wendekrees steet an d'Deeg am längste sinn. Op der
Nordhallefkugel ass dat den 21. Juni, op der Südhallefkugel den 21. oder 22.
Dezember. Duerno ginn d'Deeg nees méi kuerz an d'Nuechte méi laang. De Summer
ass mat der Equinoxe den 22. oder 23. September am Norde resp. den 20. Mäerz
oder an der Nuecht zum 21. Mäerz am Süden zu Enn.

Well d'Ëmlafbunn vun der Äerd ëm d'Sonn liicht elliptesch ass, also vun enger
exakter Kreesbunn ofwäicht, sinn déi véier Joreszäiten net genee gläich laang.
Den Nordsummer ass e bësse méi laang a méi mëll wéi de Südsummer, well während
dem Nordsummer d'Richtung vun der Äerd zu der Sonn sech eppes méi lues ännert.

De Summer gëllt och als d'Joreszäit vun der gréisserer Liewensfreed. Dat
geschitt duerch déi méi héich Temperaturen, an doduerch datt ee méi an der
fräier Natur ka sinn.



https://lb.wikipedia.org/wiki/Sonnesystem

Metis, Adrastea, Amalthea, Thebe, Io, Europa,Ganymedes, Kallisto, Themisto,
Leda, Himalia, Lysithea, Elara, S/2000J11, Carpo, S/2003J12, Euporie, S/2003J3,
S/2003J18, Orthosie, Euanthe, Harpalyke, Praxidike, Thyone, S/2003J16, Mneme,
Hermippe, Thelxinoe, Helike, Iocaste, Anance, S/2003J15, Eurydome, Arche,
S/2003J17, Pasithee, S/2003J10, Chaldene,Isonoe, Kale, Erinome, S/2003J9, Carme,
Sponde, S/2003J5, S/2003J19, S/2003J23, Kalyke,Pasiphae, Eukelade, Taygete,
S/2003J4, Sinope, Hegemone, Cyllene, Aoede, S/2003J14, Kallichore, Autonoe,
Aitne, Callirrhoe, Megaclite, S/2003J2

Pan, Daphnis, Atlas, Prometheus, Pandora, Epimetheus, Janus, Mimas, Methone,
Pallene, Enceladus, Tethys, Telesto, Calypso, Polydeuces, Dione, Helene, Rhea,
Titan, Hyperion, )Iapetus, Kiviuq, Ijiraq, Phoebe, Paaliaq, Scathi, Albiorix,
S/2004S11, Erriapo, S/2006S8, Siarnaq, S/2006S4, Tarvos, S/2004S19, Mundilfari,
S/2004S13, S/2006S6, S/2004S17, S/2004S15, S/2006S1, S/2004S10, Narvi,
S/2004S12, S/2004S18, Suttunger, S/2004S09, S/2004S07, S/2004S14, Thrymer,
S/2006S3, S/2004S16, S/2004S08, S/2006S7, S/2006S2, Ymir, S/2006S5.

Cordelia, Ophelia, Bianca, Cressida, Desdemona, Julieta, Portia, Rosalinda,
Cupid, Belinda, Perdita, Puccius, Mab, Miranda, Ariel, Umbriel, Titania, Oberon,
Fransisco, Calibanus, Stephanus, Trinculo, Sycorax, Margaret, Prosperus,
Setebus, Ferdinand.

Naiades, Thalassa, Despina, Galatea, Larissa, Proteus, Triton, Nereide,
S/2003N1, S/2002N2, S/2002N3, Psamathe, S/2002N4.



https://lb.wikipedia.org/wiki/Siddhartha_Gautama

De Siddhartha Gautama, op Sanskrit सिद्धार्थ गौतम Siddhārtha Gautama, op Pali
Siddhattha Gotama, gebuer ëm 563 v. Chr. zu Lumbini, a gestuerwe 483 v. Chr.,
huet als Buddha den Dharma geléiert a gouf domat zum Grënner vum Buddhismus.

Siddharta, den ursprénglechen Numm, deen hie vu sengen Eltere krut, bedeit "dee
säin Zil erreecht huet" oder "den erfëllte Wonsch". Siddhartha Gautama ass
d'Sanskrit-Form vum Numm. Op Pali, der Sprooch vun den eelsten iwwerliwwerten
Texter vum Buddhismus, heescht e Siddhattha Gotama. Gotama bezéiungsweis Gautama
bedeit "Anführer vun der Häerd" oder och "gréisste Stéier".

Nieft der Bezeechnung als Buddha, deen "Erwächten", goufen dem Siddhartha
Gautama och aner Éierennimm ginn, dorënner Tathagata (Sanskrit, तथागत,
tathāgata, "dee sou dohigeluechten") a Shakyamuni (Sanskrit, शाक्यमुनि,
śākyamuni, "de Weisen [aus dem Vollek] vun den Shakya").

De Buddha ass ëm 563 v. Chr. zu Kapilawastu an nërdlechen Indien, dem haitegen
Nepal, gebuer ënner dem Numm Siddharta Gautama. Sai Papp Shuddhodana, Kinnek vum
Vollek Shakya, a seng Mamm Mahamaya ware Member vun der Kshatriya-Kast.

Viru senger Gebuert soll den Siddhartha senger Mamm an enger Visioun a Gestalt
vun engem wäissen Elefant erschéngt sinn. Hie gouf an enger Vollmoundnuecht zu
Lumbini gebuer. Un dësem Dag gëtt haut a ville buddhistesche Länner d'Vesakhfest
gefeiert, den héchste buddhistesche Feierdag, un deem een un dem Buddha seng
Gebuert, säin Erwächen a senger Entrée zu Parinirvana geduecht gëtt. Dem
Siddharta seng Mamm stierft 7 Deeg no senger Gebuert.

De Siddharta kritt eng gutt Erzéiung an Ausbildung. Hie lieft während senger
Jugend am Luxus, sou datt hie Krankheet a Leed net kennt. Mat 16 Joer bestit de
Siddharta du seng Kusinn, d'Prinzessin Yashodhara. Si hunn an engem Palais
gelieft wou hinnen alles, wat si zum Wuelfille gebraucht hunn, zur Verfügung
stoung, soudatt de Siddhartha e just seele verlooss huet.

Mä mat der Zäit hat hie keng Freed méi u sengem Liewensstil, hie war onzefridden
an onausgefëllt. Kuerz no der Gebuert vu sengem eenzege Jong Rahula
("Sonndeg-Planéit") verléisst hie säi Palais a wandert duerch d'Ëmgéigend. Sou
léiert hie fir d'éischt Kéier d'Realitéit vum Liewen an d'Leed vun de Mënsche
kennen. Der Legend no ass hien engem verkrëppelten ale Mann begéint, engem
Kranken, engem Doudegen a schlussendlech engem Asket, de "véier Zeechen". Him
ass et bewosst ginn, datt déi Realitéiten - Alter, Krankheet, Doud a Péng -
onzertrennbar mam Liewe verbonne sinn an datt Wuelstand a Räichtum dogéint kee
Bestand hunn. Sou huet hie beschloss e Wee aus dem allgemenge Leed ze sichen.
Dofir huet e seng Famill verlooss an ass op d'Wanderung gaangen. Hien ass 29
Joer al, wéi sech d'Profezeiung erfëllt.

Hien huet ugefaangen d'Liewe vun engem Asket ze féieren. Dofir huet en d'yogesch
Praxis an d'Meditatioun geléiert. Hie war de Schüler vun zwéi brahmaneschen
Eremiten, dem Alara Kalama an dem Uddaka Ramaputta, déi gutt ugesi waren. Als
éischt praktizéiert hien déi an Indien zu där Zäit verbreete Péng-Askes. Sechs
Joer huet en am Dall vum Ganges verbruecht, mä hien huet weder ënnerlech Rou
nach Äntwerte fonnt.

Wéi hien no beim Hongerdoud war huet en erkannt, datt och dëse Wee net dee Wee
ass, deen zur Befreiung féiert. Sou huet en déi iwwerliwwert Reliounen an hir
Methoden opginn an huet sech vun do un op d'Meditatioun an d'besëtzloost Liewe
vun engem Heesche-Mënch, ouni streng Askes, konzentréiert. Sou wollt hie säin
eegene Wee fannen.

Eng Rëtsch Jore méi spéit, wei de Siddhartha schonn Buddha gi war, ass seng Fra
Yasodhara mat der Schwéiermamm Pajapati, déi hien erzunn hat, als Nonn an den
Uerde vum Buddha agetrueden an ass schlussendlech eng Arhat ginn.

No sengem Erwächen huet hien am Wëldpark bäi Isipatana, dem haitege Sarnath, no
bei Benares virun enger Grupp vu fënnef Asketen, déi seng fréier Kompanie war,
seng éischt Priedegt gehalen. Déi fënnef goufen dunn déi éischt Membere vun der
buddhistescher (Mënch) Communautéit (Sangha). De Siddharta wandert no dësem
Evenement 45 Joer duerch Nordindien a priedegt seng Léier, dat heescht de
"mëttlere Pad", tëscht Luxus an Askes, den achtfache Pad vun Tugend, Meditatioun
a Weisheet, déi zum Erwäche feiere wäert. Dobäi huet hie vun alle
Gesellschaftsschichte geschwat, vu Kinneken a Baueren, Brahmanen (Member vun der
ieweschter Kast) an Ausgestoussenen, Geldverleiher a Bettler, Hellegen a Raiber.
D'Ënnerscheeder vun de Kastenuerdnungen oder déi Verschiddenheete vun de soziale
Gruppéierungen huet hien net unerkannt. De Wee deen hie gepriedegt huet, stoung
all de Männer a Fraen op, déi bereet waren, de Wee ze verstoen an ze goen.

Am Alter vun 80 Joer ënnerhëlt de Siddharta seng lescht Rees. Begleet gëtt hie
vun sengen Unhänger. Dat wuel bekanntst Evenement op dëser Rees ass
wahrscheinlech wéi de Siddharta sech um "Geierbierg" mat enger Lotusblumm an der
Hand viru seng Begleeder stellt an hinne verkënnegt, datt säi Geescht a seng
Intelligenz op dës Lotusblumm iwwergaange sinn.

Am Joer 483 v. Chr. stierft de Buddha am Alter vun 80 Joer an der Géigend vum
Bësch vum Kushinagar an engem Klouschter nodeem hie sengen Unhänger un d'Häerz
geluecht huet, seng Léier weider ze verbreeden. Domat geet hien an de
Pari-Nirvana an, no deem et keng Widdergebuert gëtt.

De Siddharta steet als Grënner vun der buddhistescher Relioun a Léiertraditioun
an Indien. De Buddhismus berifft sech op d'Léier vum Siddharta. Dofir fänkt déi
buddhistesch Zäitrechnung mam Doudesdag vum Siddharta un.



https://lb.wikipedia.org/wiki/Sex

An der Wëssenschaft blouf dëst Wuert als Begrëff op seng laténgesch Bedeitung
reduzéiert. Als Prefix gëtt et awer ënner anerem fir e sëlleche sexualspezifesch
Disziplinen, Zoustänn a Geschlechtlechkeetsforme gebraucht (Sexuologie,
Sexualitéit, Sexualstéierung, Heterosexualitéit, transsexuell asw).

Ëmgangssproochlech dogéint ëmfaasst de Begrëff quasi alles, wat am Zesummenhank
mat dem Geschlecht steet, mat der Geschlechtlechkeet ze dinn huet, a gëtt
inflationär an ondefinéiert als Schlagwuert gebraucht. De moderne
lëtzebuergesche Sproochgebrauch steet do ënner dem Afloss vum US-Engleschen, wou
Sex als Ofkierzung fir sexual intercourse gewéinlech als Bezeechnung fir
Geschlechtsverkéier oder Kopulatioun gebraucht gëtt. Primär versteet een
dorënner also all Zort vu sexuellem Kontakt tëscht zwou oder méi Persounen. Am
Allgemenge bezeechent Sex haut awer wéi gesot och all déi aner Praktike wéi
Analverkéier, Oralverkéier, Petting, sexuelle Fetichismus, Sado-Maso, etc.,
soubal méi wéi eng Persoun bedeelegt ass.

Wa méi wéi zwou Persounen um Sex bedeelegt sinn, da gëtt vu Gruppesex geschwat,
am spezielle Fall vun dräi Bedeelegten ëmgangssproochlech och vun engem Flotten
Dräier. Sex oder sexuell Befriddegung vun engem eenzele Mënsch mat an u sech
selwer gëtt Masturbatioun genannt (an ass definitiounsgeméiss en Oxymoron).

Op de sexuelle Kontakt an/oder de Geschlechtsverkéier a senge Variatiounen
erlaabt soll sinn oder net, do hunn all d'Gesellschaften an och déi verschidden
a relativ reliéis Interpretatioune an Applikatiounen hir ethesch a moralesch
Virstellungen a Prinzipien dozou. Dat gëllt virun allem am Hibléck op de
Geschlechtsverkéier als deen Akt, deen de Fortbestand vun der mënschlecher
Spezie duerch d'Prokreatioun vun neie Generatiounen oprecht erhale soll.

Sou gëtt z. B. Inzest vun deene meeschte Gesellschafte wéinst der Méiglechkeet
vun Inzucht (psycho-biologesch an eventuell och anatomesch Ofwäichunge vun der
Norm) verworf. All dës moralesch Virstellunge ginn als Sexualmoral bezeechent,
déi haut ë. a. an der westlecher Welt awer net méi als normativ Moral, mä als
net normativ, allgemeng verbreet Meenung ugesi gëtt.

Sex tëscht Déiere gëtt normalerweis Begattung genannt, nëmme bei de Bonoboafen
déngt Sex bal d'selwecht wéi beim Mënsch och der sozialer Interaktioun.



https://lb.wikipedia.org/wiki/Schueberfouer

D'Schueberfouer, kuerz "d'Fouer", ass eng grouss Kiermes, déi Enn August um
Virowend vum hellege Baartelméis bis Ufank September 20 Deeg laang um Glacis um
Lampertsbierg an der Stad Lëtzebuerg gefeiert gëtt.

Verschidden Historiker mengen, datt et schonn 1225 eng éischt Fouer zu
Lëtzebuerg gouf. Historesch bewisen ass awer just, datt dem Jang de Blanne säi
Papp, den Heinrich VII., 1298 der Stad Lëtzebuerg erlaabt huet, fir e Maart
z'organiséieren, dee ganzer véierzeg Deeg laang gedauert huet, vun Eroffersdag
un, an deen op Véi spezialiséiert war. Mä och déi Kiermes konnt sech net laang
halen, wuel well aner Mäert zur selwechter Zäit ofgehale goufen, a sécher och,
well de politesche Wëlle schlussendlech gefeelt huet. Sou geet d'Grënnung vun
eiser Schueberfouer op de Jang de Blannen zréck, deen den 20. Oktober 1340 en
neien Ulaf geholl huet. Dem Jang seng Fouer louch méi spéit am Joer, huet just
nach aacht Deeg gedauert a war haaptsächlech als Stoft- a Krommaart ausgeriicht.

Hiren Numm huet d'Schueberfouer vun der Plaz wou se ofgehale ginn ass. Dat war
um Schuedbierg (dem haitegen Helleg-Geescht-Plateau), deen deemools nach
baussent de Stadmauere war. Aus Schuedbierg ass Schuedmiss an duerno
Schuebermëss ginn. Den Numm "Schueberfouer" kann awer och vum däitsche Wuert
"Schober" ofstamen, wat jo souvill wéi "Unhänger" bedeit an op déi vill Händler
mat hiren, meeschtens vu Päerd gezunnen Unhänger zréckzeféiren ass. Déi
Bezeechnung "Fouer" stammt dobäi ouni Zweiwel vum franséische Wuert "Foire"
of.[Source ?](cf. Diskussioun)

Mat der Zäit huet d'Schueberfouer als Maart ëmmer méi Erfolleg kritt, sou datt
de Schuedbierg op eng Kéier ze kleng war an d'Fouer 1610 huet missen op de
Lampertsbierg plënneren, nodeem datt do de Bësch ëmgehae gi war. Zanter dem 18.
Joerhonnert gëtt et och Concerten op der Fouer, an 1844 gouf et dunn déi éischt
Cabareten. An éischter Linn war et awer ëmmer nach e Maart: nieft Stëfter, Päerd
a Schof ass och Parzeläin a Liewensmëttel verkaaft ginn. Dat huet sech no an no
awer defintiv geännert, wéi uganks dem 20. Joerhonnert e klengt Riserad an eng
Aachterbunn komm sinn, a Mëtt vum 20. Joerhonnert d'Attraktiounen ëmmer méi
mechanesch goufen.

Haut si Knuppautoen a Spiller, wou ee gerëselt an duerch d'Luucht gejummt gëtt,
e feste Bestanddeel vun der Fouer. Wat d'Iessen ugeet, gehéiere fir vill Leit
gebake Fësch, Lëtzebuerger Grillwurscht, Gromperekichelcher oder en Eisekuch
dobäi.

Ronn 500 Ufroe gëtt et all Joer vu Forainen, fir e Stand op der Fouer
opzemaachen, mä well d'Plaz feelt, gëtt just knapps d'Hallschent zougelooss.
Déi, déi nach all Joer komm sinn, gi virgeholl, plus all Kéier zwee bis dräi nei
Forainen. Et kommen all Joer bis zu zwou Millioune Leit op d'Fouer, a maache se
domat och wirtschaftlech zu engem grousse Succès.

Traditionell geet d'Schueberfouer op mam Hämmelsmarsch, bei deem eng Museksgrupp
mat Schof duerch d'Stroosse vun der Haaptstad zitt.



https://lb.wikipedia.org/wiki/Schetzel

De Schetzel war e Klausener, deen am 12. Joerhonnert déi lescht 14 Joer laang
bis zu sengem Doud an enger Klaus am Gréngewald bei Lëtzebuerg gelieft huet.

Nom Schetzel sinn de Schetzelbur an d'Schetzelbaach genannt, déi eng ronn 200
Meter vun der Schetzelhiel ewech leien.

De Schetzel ass den 11. August 1138 oder 1139 gestuerwen. Seng kierperlech
Iwwerreschter louchen an der Kierch vun der Abtei Almënster an der Stad
Lëtzebuerg, wou se véier Joerhonnerte laang veréiert goufen. Zanter 1543, wéi
d'Abtei am franséisch-spuenesche Krich zerstéiert gouf, gëlle seng Iwwerreschter
als verschollen.

D'Hiel am Gréngewald, déi natierlech entstanen ass, war laang verschott. Si ass
am 19. Joerhonnert vum deemolege Paschtouer vu Weimeschkierch, dem Jean Klein,
nees fräigeluecht ginn. Si ass eng 3 m breet, 2,5 m déif an 2,5 m héich.

Well de Schetzel de 6. August säin Namensdag huet, huet de Vincent Krier an den
1960er Joren, wéi hie Paschtouer vun Hueschtert war, den 2. Sonndeg am August
fir d'alljährlech Schetzelfeier am Gréngewald gewielt.

De Schetzel gëtt dacks als helleg bezeechent, dat obschonn d'kathoulesch Kierch
hien ni helleg, an och net séileg gesprach huet. D'Vollek huet him deen Titel
ginn, wat d'Kierch toleréiert huet.

Haut ass nach d'Hiel ze gesinn an där eng Kapell amenagéiert ass, déi zur Par
Hueschtert (Nidderaanwen) gehéiert. An der Grott stinn e Kräiz an zwou Statuen,
déi vum Schetzel an déi vum hl. Achardus. D'Statue si vum Josy Jungblut.

Op der Lëtzebuerger topographescher Kaart (23 Luxembourg) ass d'Klaus mat
Ermitage de Schetzel an de Beräich ronderëm mat Schetzelklaus agedroen.

"Den Hl. Schetzel, deen aus der Géigend vun Tréier staamt, huet déi 14 lescht
Jore vu sengem strenge Klausliewen an dësem verloossene Bësch verbruecht.
Jiddweree wäert e bewonneren, vill wäerten em noäiferen, kee wäert en nomaachen.
Den Hellege Bernhard, Abt vu Clervaux († 1149) huet duerch Vertrauenspersounen
den Hl. Schetzel opsichen a beschenke gelooss. Den Zisterzienserpater Hl.
Achardus war iwwerglécklech fir den hellege Klausbrudder ze gesinn a mat him ze
schwätzen. Den Hl. Schetzel ass ëm d'Joer 1139 gestuerwen a gouf an der Abtei
vun Eiser Léiwer Fra zu Lëtzebuerg begruewen. Zanter der Zerstéierung vun
Almënster sinn déi wäertvoll Iwwerreschter vum Hellege spurlos verschwonnen.
Hellege Schetzel léier a beschütz eis!"

Op där Plackett stinn dräi Feeler: (1) Den Hl. Bernhard ass net 1149, mä 1153
gestuerwen an (2) hie war Abt vun der Zisterzienserabtei Clairvaux (a
Frankräich), net ze verwiessele mat dem lëtzebuergesche Clervaux, Klierf, wou
eng Benediktinerabtei ass. (3) De Schetzel ass ni vun der Kierch helleg gesprach
ginn.

D'Schetzelhiel läit um Wee vum circuit auto-pédestre duerch de Gréngewald, dee
vum Waldhaff aus fort geet.

Mam Auto erreecht een d'Plaz am Beschte vun der Iechternacherstrooss (E29/N11)
aus: wann ee vum Waldhaff a Richtung Jonglënster fiert, béit een zirka 1 km nom
Waldhaff, genee do wou d'Strooss vun 2 op 3 Spuren iwwergeet, no lénks of an e
ronn 30 m laange goudronnéierte Wee, wou een den Auto parke kann.

Zu Weimeschkierch ass eng Strooss nom Schetzel genannt (rue Schetzel). Si
verbënnt d'rue des Sources mat der rue de Kirchberg. Hiren Numm krut se duerch
eng Decisioun vum 16. Mee 1925 vum Gemengerot vun der Stad Lëtzebuerg.

De Wilhelm Weis (1894-1964) huet e Roman mam Titel Knecht der Liebe iwwer
d'Liewe vum Schetzel geschriwwen.



https://lb.wikipedia.org/wiki/San_Marino

D'Republik San Marino, op Italienesch Repubblica di San Marino an op
Romagnolesch Ripóbblica 'd San Maroin, mam Bäinumm: La Serenissima ass e Staat a
Südeuropa. Hie läit ganz an Italien, ouni eng Grenz hmat anere Länner ze hunn.
San Marino läit tëscht den italienesche Regiounen Emilia-Romagna (Provënz
Rimini) a Marken (Provënz Pesaro an Urbino), net wäit vun der adriatescher Küst
bei Rimini ewech. De Fielskamp Monte Titano kréint d'Festung La Guaita. San
Marino ass déi eelst Republik vun der Welt an huet eng Geschicht, déi bis op
d'Joer 301 zréckgeet. San Marino ass kee Stadstaat, mä e besteet aus néng
Gemengen.

D'Republik San Marino läit op der Ostsäit vun den etruskeschen Apenninen.
D'Nord-Süd-Orientatioun gëtt am Relief bal ganz vum Réck vum Monte Titano
dominéiert. De Bierg, dee fir de gréissten Deel aus Kallekstee besteet, gëtt vu
Süde Richtung Norden ëmmer méi géi a bréngt et op der nërdlecher Spëtzt op eng
Héicht vu 756 Meter, dem héchste Punkt vun der Republik.

D'Staatsgebitt huet d'Form vun engem onregelméissege Véiereck an ass am grousse
Ganzen hiwweleg. Et ass 60,57 Quadratkilometer grouss an huet en Territoire, dee
manner wéi 3 Prozent vun der Fläch vum Lëtzebuerger Land duerstellt. D'Längt vun
der Grenz mat Italien ass 39 km. Direkt um südwestlechen Hank vum Monte Titano
läit d'Haaptstad, déi deeselwechten Numm wéi d'Land selwer huet: San Marino.

San Marino huet 32.471 Awunner (Stand: 2012). Dovu liewen der 4.214 an der
Haaptstad San Marino, 10.571 zu Serravalle (gréisste Siidlung), 6.609 zu Borgo
Maggiore, 3.256 zu Domagnano, 2.548 zu Fiorentino, 2.096 zu Acquaviva, 1.180 zu
Faetano, 1.087 zu Chiesanuova an 910 zu Montegiardino.

D'Landessprooch ass Italienesch. Wéinst der staarker Ofhängegkeet vum Tourismus
schwätzt bal jiddwereen eng Friemsprooch. Meeschtens Englesch, Däitsch oder
Franséisch.

Romagnolesch, en emilianesch-romagnoleschen Dialekt, ass nach besonnesch ënner
der eelerer Generatioun staark verbreet.

92,3 Prozent vun der Populatioun si kathoulesch, 4,7 Prozent gehéieren enger
anerer Relioun un, an 3 Prozent bekenne sech zu kenger Relioun.

D'Funktioun vum Staatschef gëtt zu San Marino vun zwéin, all sechs Méint vum
Parlament gewielten, Regierungshaaptmänner (Capitani Reggenti) ausgeübt. D'Roll
vum Parlament spillt dobäi de Consiglo Grande e Generale, deen och Gesetzer
stëmmen däerf. D'walberechtegt Bierger (Arego) hunn d'Méiglechkeet dem Consiglo
Grande Virschléi a Gesicher z'ënnerbreeden.

Ëm d'Joer 300 soll de Marinus, e Steemetzer vu Rab (enger kroatescher Insel),
als Bauaarbechter op Rimini, deemools eng Stad déi floréiert huet, komm sinn.
Nach virum Joer 303, wéi déi schlëmmste Chrëschteverfolgungen ugefaangen hunn,
ass de Marinus op de Bierg Titano geflücht an huet do mat en etleche
Glawensbridder eng chrëschtlech Communautéit gegrënnt. Dat soll den 3. September
301 geschitt sinn an deen Dag gouf dunn och allgemeng als Grënnungsdag vu San
Marino ugeholl. Nodeem den Toleranzedikt vun Nikodemia am Joer 311 d'Situatioun
berengegt hat, gouf de Marinus vum Bëschof vu Rimini, Gaudenzio, zum Diakon
ernannt a krut vun enger réimescher Patrizierin, déi zum Chrëschtentum
konvertéiert war, den Titano geschenkt. Nom Doud vu hirem Patréiner huet San
Marino sech am Joer 366 als Republik konstituéiert.

An den éischte Joerhonnerte sinn, fir sécher ze goen, um Monte Titano
Befestegungsinstallatioune gebaut ginn. Dräi Buerge waren et déi och Zetäre mat
Waasserreserve fir d'Noutfäll haten. Am Laf vum 13. Joerhonnert hat d'Republik
schwéier Zäiten, wéi se sech géint d'Nopeschbescheef huet misse wieren, deenen
et drëm gaangen ass, fir d'Bevëlkerung dem Poopst z'ënnerwerfen an hinnen nei
Steieren ofzeknäppen. D'Onofhängegkeet hat deemools hire Präis, och méi spéit,
wéi erëm versicht ginn ass, dës friddlech Republik der Kierch z'ënnerwäerfen.

Wéi de Napoléon Bonaparte um Rudder war, huet hie sengen Zaldoten am Laf vu
senger Italienkampagne, den Uerder ginn, San Marino, fir dat hie vill Estime
hat, z'ëmgoen an net ze besetzen. Nom Napoléon senger Néierlag gouf 1815 um
Wiener Kongress déi fréier Situatioun erëm hiergestallt an d'Fräiheet an
d'Onofhängegkeet vu San Marino gouf confirméiert.

Interessant ass och, dat am Laf vum Risorgimento an Italien vill
Fräiheetskämpfer op San Marino geflücht sinn, och de Giuseppe Garibaldi, deen do
1861 d'Nationalitéit vu San Marino kritt huet. An dësem Zesummenhank huet de
spéideren Éierebierger vu San Marino, den Abraham Lincoln an engem Bréif un hir
Autoritéite geschriwwen: Äre Staat ass zwar kleng, mä een, deen an der Geschicht
am meeschte begiert ass.

An der Zäit vum Mussolini an Italien, hat de Faschismus och zu San Marino eng
staark Positioun, de Fräiheetssënn ass iewer erhale bliwwen an d'Land huet
refuséiert, fir Zaldote fir de Mussolini ze stellen. Am Zweete Weltkrich huet
d'Land et och fäerdeg bruecht, seng Neutralitéit oprecht z'erhalen. Et ass
allerdéngs am September 1944 zu San Marino zu Gefechter komm, wéi déi alliéiert
Truppen an Italien déi däitsch Besatzung verdriwwen hunn.

San Marino huet keng eege Buedemschätz. Et exportéiert haaptsächlech Wäin a
landwirtschaftlech Produkter, an och Käppercher, déi vu Sammler staark gesicht
sinn. Haapthandelspartner vu San Marino ass Italien.

Wéi an Italien, deem seng Lira et virdrun als Währung hat, ass den Euro zanter
dem 1.Januar 2002 déi offiziell Währung. San Marino ass net Member vun der
Eurozon, huet awer, well et virdrun och eege Lire-Stécker erausgouf, Euromënzen
an den Ëmlaf bruecht mat eegenem Design op der nationaler Säit.

San Marino ass e Land, dat touristesch staark besicht ass; 60 % vu senge Recettë
stame vum Tourismus. Dofir sinn d'Steieren zu San Marino sou niddereg. Et huet
néng eege Banke fir seng lokal Geschäfter. D'international Finanztransaktioune
ginn iwwer italienesch Banken ofgewéckelt.



https://lb.wikipedia.org/wiki/Roubaix

Roubaix (hollännesch: Robaais) ass eng al Industriestad am Norde vu Frankräich,
no bei der belscher Grenz. Dës Stad ass och eng Gemeng am Departement Nord an
der Regioun Hauts-de-France, a de Chef-lieu vun zwéi Kantonen. Mat ronn 96.000
Awunner ass Roubaix déi drëttgréisst Stad vun der Regioun no Lille an Amiens.
Zesumme mat den Nopeschstied Lille, Tourcoing, Villeneuve-d'Ascq an 86 anere
Gemenge bilt Roubaix d'Metropolregioun vu Lille (franséisch: Métropole
européenne de Lille), déi ongeféier 1,2 Milliounen Awunner huet.

An der zweeter Halschent vum 19. Joerhonnert ass, wéinst der industrieller
Revolutioun, d'Stad rasant gewuess, sou datt Roubaix 1896 124.661 Awunner hat.
Se war den Zentrum vun der franséischer Textilindustrie a gouf „franséisch
Manchester” genannt. An de fréien 1970er Joren huet den Zesummebroch vun der
franséischer Textilindustrie, bedéngt duerch méi bëlleg auslännesch Konkurrenz
an d'Opkomme vun de synthetesche Faseren, zu grousser Aarbechtslosegkeet zu
Roubaix an der ganzer Regioun gefouert.

D'Stad ass haut bekannt als Arrivée vun der Vëloscourse Classique Paris -
Roubaix. Et gëtt do och Héichschoulen, Universitéiten, Institutiounen a wichteg
Kulturariichtungen, wéi d'Nationalarchive vun der Aarbechtswelt, de Konscht- an
Industriemusée an den Textilmusée.

Roubaix läit am Nordoste vun der Metropolregioun vu Lille mat ronderëm den
Nopeschgemengen Tourcoing, Wattrelos, Leers, Lys-lez-Lannoy, Hem a Croix. D'Stad
läit op enger Héicht vun am Duerchschnëtt 35 Meter iwwer NN, mat engem Minimum
vu 17 Meter an engem Maximum vun 52 Meter.



https://lb.wikipedia.org/wiki/Resistenz_zu_L%C3%ABtzebuerg

Wéi Lëtzebuerg am Joer 1940 vun Nazi-Däitschland besat an de facto annektéiert
gouf, huet d'Nationalbewosstsinn lues a lues ugefaangen z'erwächen. Vun 1941 un
hu sech déi éischt Resistenzlergruppen, wéi de Letzeburger Ro'de Lé'w oder
d'PI-Men forméiert. Am Ënnergrond hu se heemlech géint déi däitsch Besatzung
geschafft, politesch Flüchtlingen a sougenannt "Wehrdienstverweigerer" iwwer
d'Grenz bruecht an d'Lëtzebuerger Bevëlkerung mat patriotesche Fluchziedelen op
deenen dacks de "Roude Léiw" oder d'Groussherzogin Charlotte ze gesi waren,
opgemontert fir duerchzehalen.

Wéi an den Nopeschlänner och, waren d'Originnen, zemools déi ideologesch, vun
deene verschiddene Resistenzler a Resistenzgruppen, ganz ënnerschiddlech: se
gounge vun deenen, déi d'Nazi-Ideologie u sech bekämpfenswäert fonnt hunn, bis
zu deenen, bei deenen d'Fräiheet vum Land an éischter Linn stoung. Sou huet
hiert politescht Spektrum dann och vun de Kommuniste bis hin zu
klerikal-konservative Stréimungen (zum Deel souguer mat antisemiteschen
Ënnertéin) gereecht.

  Méi Informatioun doriwwer am Artikel: Wirtschaftssabotage zu Lëtzebuerg
(Zweete Weltkrich)

Militäresch Sabotage war zu Lëtzebuerg heefeg, konnt iewer net, aus
strukturellen Ursaachen (keng Kuelegrouwen, keng chemesch Industrien; méi
staarken Encadrement duerch Beamten aus dem Reich), déi Dimensiounen unhuele wéi
op anere Plazen.



https://lb.wikipedia.org/wiki/Reptiller

D'Reptiller sinn eng Klass vu Wierbeldéieren, déi am Laf vun der Äerdgeschicht
no den Amphibien, aus deene se sech eraus entwéckelt hunn, entstane sinn.

Bescht bekannt Vertrieder vun de Reptiller sinn d'Eidechsen, d'Schlaangen,
d'Deckelsmouken, d'Krokodiller an d'Dinosaurier (déi virun zirka 64 Millioune
Joer ausgestuerwe sinn).

De Kierper vun de Reptiller ass mat Harschuppe bedeckt a si ootmen duerch
Longen. Si si wiesselwaarm (heterotherm), d. h. datt hir Kierpertemperatur sech
der Baussentemperatur upasst, well se hir Kierpertemperatur net selwer regele
kënnen. D'Reptiller planze sech duerch Eeër fort.

Hir Longe si méi kleng a manner komplizéiert opgebaut wéi déi vun de Vullen an
de Mamendéieren, well se wéinst hirem nidderegen Energieverbrauch vill manner
Loft brauchen. Och hiert Häerz ass méi kleng (2 % vun hirem Kierpergewiicht)
sinn den Ufuerderungen déi hirem Bluttkreeslaf gestallt ginn, ugepasst.

An enger waarmer Ëmgéigend ass hire Stoffwiessel séier genuch, mä soubal
d'Temperatur fält, fänke si u méi roueg ze ginn, si friessen näischt méi bis si
dann eng Kéier ganz estarren. Deen Zoustand kënne si iwwer Méint halen ouni
iergendwéi Schied z'erleiden. Dat ass de sougenannte Wanterschlof.

Well d'Reptiller sou staark vun enger héijer Temperatur an hirer Ëmgéigend
ofhängeg sinn, liewen déi meescht vun de 5000 Aarten a waarme Länner. Obwuel déi
meescht Fleeschfrësser sinn, gëtt et eng Rëtsch Aarten déi vegetaresch liewen,
wéi déi grouss Mierechs vun de Galapagosinselen.

D'Fortbewegung vun de Reptiller ass och ganz ënnerschiddlech. En Deel kraucht
mam Bauch iwwer de Buedem (Schlaangen oder verschidden Eidechsenzorten), anerer
kënnen op den hënneschte Been lafen a mam Schwanz steieren (Kragenechsen,
Chlamydosaurus kingi), déi meescht ginn awer op véier Patten (Krokodiller). Et
gëtt der souguer déi schwammen oder duerch d'Loft segele kënnen.

Vun der stammesgeschichtlecher Entwécklung hir stamen d'Reptiller vun
amphibesche Landwierbeldéieren of. An der Grupp vun den Tetrapoden gehéieren si
zu den Amniota.

D'Amniota ginn an zwou Gruppe gedeelt, déi sech ob d'Zuel vun de
Schädelëffnungen (ausser déi vun den Aen, der Nues an den Oueren) baséieren:
d'Synapsida (eng Ëffnung) an d'Diapsida (zwou Ëffnungen); d'Ur-Amniota
(Anapsida) hate keng Ëffnungen. Zu den Diapsida ginn d'Reptiller an d'Vulle
gezielt, mat ausgestuerwene Gruppe wei d'Dinosaurieren (Dinosauria) an
d'Flugsaurieren (Pterosauria).

Deckelsmouken allerdéngs hu keng Ëffnung, wouduerch s'eigentlech missten zu den
Anapsida zielen. Verschidde Paleontologe mengen zwar datt dat wéinst eng spéider
Zréckentwécklung vun den Diapside wier. Si zielen haut zu der Schwëstergrupp vun
den Archosaurieren aus der Famill vun de Reptiller duerch d'Lag vun hirer
Halsoder an der Ausbildung vun hirer Aorta. D'Fossilsituation ass awer nach net
definitiv gekläert.

Déi éischt Reptiller triede virun ongeféier 300 Millioune Joer am Perm op. Eng
éischt Opdeelung kënnt scho ganz fréi vir: déi oneigentlech Reptiller
(Parareptilia) an déi eigentlech Reptiller (Eureptilia). Vertrieder vun de
Parareptilia sinn déi am Trias ausgestuerwe Procolophonida, déi dacks als no
Famill vun de Schildkröten ugesi ginn, an déi am Perm ausgestuerwe Pareiasauria.
D'Eureptilia ginn agedeelt an: d'Archosauria, also d'Krokodiller,
d'Flugsaurieren an d'Dinosaurieren (an haut och d'Vullen) an d'Leptosauria, wéi
d'Eidechsen, d'Schlaangen, Duebelschläichen an d'Bréckenechsen. Donieft gëtt et
och nach den ausgestuerwenen Aascht Sauropteriygia, déi grouss Mieresreptiller.

Dës Versioun stellt d'Reptiller als eng vollkomme kënschtlech Grupp duer
(Polyphylum), well si souwuel d'Synapsida (mat de Mamendéieren) wéi och d'Vullen
ausschléisst:

Versioun 2: Schildkröten als Schwëstergrupp vun den Archosauria, Reptiller an
d'Vullen als Sauropsida. An dësem Fall bilden d'Reptiller nach ëmmer keng
vollstänneg natierlech Grupp, well si d'Vullen ausschléissen. D'Alternativ
Sauropsida, déi d'Vullen als Deel vun den Dinosauria mat ëmfaasse sinn awer en
echten Taxon:



https://lb.wikipedia.org/wiki/Regierung_Bettel-Schneider

D'Regierung Bettel-Schneider ass eng Koalitiounsregierung aus DP, LSAP an déi
gréng, déi aus de virgezunnene Chamberwale vum 20. Oktober 2013 zu Lëtzebuerg
ervirgaangen ass. Si baséiert um Koalitiounsaccord tëscht dësen dräi Parteien,
dee vun allen dräi den 3. Dezember 2013 guttgeheescht gouf. De 4. Dezember 2013
gouf se vereedegt.

Et ass zanter der Regierung Thorn-Vouel-Berg, 1974-1979, déi éischt Regierung
ouni eng Bedeelegung vun der CSV. Et ass och déi éischt Regierung, un där Déi
Gréng bedeelegt sinn.

Wéinst de Faarwe Rout, Blo a Gréng, déi d'Parteie symboliséieren, an aus
Analogie zu deenen am Fändel vu Gambia, krut si de Spëtznumm Gambia-Koalitioun.

De 18. Dezember 2015 huet de Premier Xavier Bettel de Ressort Kultur vun der
Maggy Nagel iwwerholl, déi hiert Amt opginn hat, woubäi de Guy Arendt neie
Staatssekretär dofir gouf. De Marc Hansen sengersäits gouf vum Staatssekretär
zum Minister fir de Logement, amplaz vun der Mme Nagel, ernannt, souwéi
zousâtzlech zum Delegéierte Minister fir Educatioun a Fuerschung.



https://lb.wikipedia.org/wiki/Prosa

Prosa (vum laténgeschen: prorsus/prodeo -sënngeméiss: riicht eraus bezeechent
déi fräi Ried, am Géigesaz zur Versform, oder der bewosst rhythmescher Sprooch.

Am Géigesaz zum Vers, dee (mat Ausnamen) a metresch geglidderter Form, also an
engem gewësse Rhythmus, geschriwwe gëtt, gëtt d'Prosa a Sätz, Ofschnëtter a
meeschtens Kapitelen ënnerdeelt. Wéinst der Komplexitéit vun der Prosa, ass et
schwéier eng genee Definitioun ze formuléieren. Am Fong kann ee just de Molière
zitéieren, dee sot: "Tout ce qui n'est pas prose est vers et tout ce qui n'est
point vers est prose" Molière, Le bourgeois gentilhomme.

Et ass och méiglech Prosa a Vers mateneen ze vermëschen. De franséische Poet
Louis Jacques Napoléon Bertrand, genannt Aloysius Bertrand, huet déi
Kombinatioun vun deenen zwou Kategorien als Éischte bewosst benotzt. Allerdéngs
kann een och z. B. dem Beaudelaire säi Gedicht "Le Spleen de Paris" zu där
Kategorie rechnen, woubai ee soe muss datt net dat ganzt Wierk "Petits poèmes en
prose" als Vermëschung vu Poesie a Vers consideréiert ka ginn. Hautdesdaags kann
ee soen, datt een déi dräi Literaturformen souwuel a Prosa, wéi och a Versform
verfaasse kann. Deemno kéint een eng Gebrauchsanweisung vun enger Wäschmaschinn,
e legalen Text aus dem Mémorial oder den Harry Potter och a Versform schreiwen.
An e Gedicht ka sech deemno liese wéi en Artikel an der Zeitung iwwer e
Foussballsmatch.



https://lb.wikipedia.org/wiki/Pierre_Krier

De Pierre Krier, gebuer de 4. Mäerz 1885 zu Bouneweg a gestuerwen den 20. Januar
1947 an der Stad Lëtzebuerg, war e lëtzebuergesche Politiker a Gewerkschaftler.

De Pierre Krier war geléierten Eisebunnsschlässer, hie gouf fir d'éischt Heizer,
duerno Lokomotivführer bei der Cie Guillaume-Luxembourg.

1916 gouf e Mataarbechter vun der Wochenzeitung vun der sozialistescher Partei
Die Schmiede.

Am September 1916 war hie bei der Grënnung vun der éischter sozialistescher
Gewerkschaft Luxemburger Metallarbeiter-Verband dobäi.

Den 30. Mee 1918 gouf hie bei de Walen am Kanton Esch op der Lëscht vun de
Sozialdemokraten an d'Chamber gewielt.

Vum Juli 1919 u war hie Generalsekretär vun de fräie Gewerkschaften a Redakter
vun hirer Publikatioun, Der Proletarier.

Hien huet d'Fusioun vun der neutraler Gewerkschaft mat dem Luxemburger
Metallarbeiter-Verband preparéiert an en huet zesumme mat sengem Frënd Nicolas
Biever déi nei Gewerkschaft déi aus där Fusioun ervirgaangen ass: Berg- und
Metallindustriearbeiter Verband.

De 5. November 1937 gouf hien Aarbechtsminister an der Regierung Dupong-Krier.
Hien huet dëse Portefeuille bis zu sengem Doud 1947 bäibehalen, och an der Zäit
vun der Exilregierung.

De Pierre Krier war mat der Gewerkschaftlerin a Fraerechtlerin Lily Becker
bestuet. Hie war de Brudder vum Antoine Krier.



https://lb.wikipedia.org/wiki/Pantheismus

Ënner Pantheismus (aus dem Algriicheschen πᾶν pān „alles“, an θεός theós „Gott“)
versteet een datt de Gott eent ass mam Kosmos an der Natur a sou och am Ënnere
vum Mënsch ze fannen ass.

Am Pantheismus existéiert Gott net als Persoun, mä en ass an allem wat op der
Äerd besteet. E schléisst de Kosmos, dat Gutt an dat Béist, d'Natur,
d'Liewewiesen an all d'Mënschen an.

Et ass kee konkrete Glawen, dee wéi all d'Reliounsgemeinschaften oder Sekte
streng Regelen huet a seng Gesetzer a Bicher wéi der Bibel oder dem Koran
festhält. Souzesoen ass et e philosophesche Glawen.

De Begrëff Pantheismus ass am Zäitalter vun der Opklärung am 18. Joerhonnert
entstanen. De britesche Reliounsphilosoph John Toland huet den Numm 1907 als
Ausdrock vun senger reliéiser Iwwerzeegung ageféiert.

1720 huet hie säi Wierk "Pantheisticon" geschriwwen. Den Numm Pantheismus gouf
weiderhi verbreet no der Receptioun vun der Philosophie vum Baruch Spinoza, dee
Gott an d'Welt gläichgesat huet.

1785 gouf et e Pantheismussträit, wéi de Friedrich Heinrich Jacobi behaapt huet,
de Pantheismus géif mam Atheismus iwwerenee stëmmen. An desem Sträit ware
bekannten Opklärer wéi den Immanuel Kant, Gotthold Ephraim Lessing, Moses
Mendelssohn an de Johann Gottfried Herder verwéckelt, dei net mat der
Gläichsetzung vum Atheismus mam Pantheismus averstane waren.

Am 20. Joerhonnert ware Perséinlechkeete wéi den Albert Einstein,de Frank Lloyd
Wright an den Arnold Toynbee Vertrieder vum Pantheismus.

Am spéiden 20. Joerhonnert huet de Pantheismus sech weider ausgebreet, well en
och als Alternativ zum Chrëschtentum an zum Atheismus gegollt huet. Duerch déi
global ökologesch Katastrophen, déi ëmmer zouhuelen, huet de Pantheismus u
Popularitéit zougeholl. De Mënsch gëtt net iwwer d'Natur gestallt, mä am
Idealfall gëtt en als harmoneschen Deel vun der Natur ugesinn, a sou gëtt dann
och net op eng Erléisung vun de Problemer duerch e reliéise Glawe gehofft.

Am Ufank vum 21. Joerhonnert huet de Richard Dawkins de Pantheismus als
opgepeppten Atheismus bezeechent. Am Januar 2010 huet de Vatikan de Pantheismus
kritiséiert, well se sech net als Mënsch iwwer d'Natur stellen, an huet de
Pantheiste virgeworf si géifen d'Erléisung an der Natur an net a Gott sichen.



https://lb.wikipedia.org/wiki/Oslo

Oslo (norw. /ˈuslu/, tëscht 1624-1877 Christiania a vun 1877-1925 Kristiania
genannt) ass d'Haaptstad vum Kinnekräich Norwegen. Si huet ronn 600.000 Awunner
(2011) a läit op de Koordinaten 59°56'N, 10°41'E.

Der nordescher Seechen no gouf Oslo ëm d'Joer 1048 vum Kinnek Harald Hardråde
gegrënnt. Méi rezent archeologesch Ausgruewungen hunn awer gewisen datt éischt
Siidler sech scho virum Joer 1000 do an der Géigend niddergelooss haten. 2000
huet d'Stad dunn offiziell hir 1000 Joer gefeiert.

Och d'Etymologie vum Numm Oslo ass net ganz eendeiteg. D'mëttelalterlech
Schreifweis Ásló léisst sech op zwou verschidde Manéieren interpretéieren. Oslo
wier deemno entweder mat Glécht beim Hiwwel oder awer Glécht vun de Gëtter
z'iwwersetzen.

Oslo ass em d'Joer 1300 ënner dem Kinnek Håkon V. Magnusson Haaptstad ginn. An
der Uniounszäit mat Dänemark (1380-1814) huet d'Stad hiren zentrale Status dunn
awer nees verluer. Zu enger renger dänescher Provënzstad degradéiert huet Oslo
an där Zäit virun allem wirtschaftlech ferm gelidden.

1624 si grouss Deeler vun der Stad duerch e Feier zerstéiert ginn. Oslo sollt
natierlech nees erëm opgebaut ginn, déi Kéier awer mat engem Stadkär op der
anerer Säit vun der Bucht (do wou haut d'Festung Akershus läit). Den deemolegen
dänesch-norwegesche Kinnek Christian IV. konnt och nach duerchsetzen datt
bannent de Stadmauere keng Holzhaiser méi däerften opgeriicht ginn. Am selwechte
Joer gouf d'Stad och op Christiania ëmgedeeft (tëscht 1877 an 1925 Kristiania an
der offizieller Schreifweis).

1814, nodeem d'Unioun mat Dänemark opgeléist gi war, ass Christiania nees
Haaptstad ginn. D'19. Joerhonnert war d'Zäit vun der Expansioun. D'Stad ass
séier gewuess an eng ganz Rëtsch houfreg Gebaier wéi z. B. d'Kinneksschlass,
d'Universitéit, d'Parlament (Stortinget) an den Nationaltheater -fir der nëmmen
e puer ze nennen- goufe gebaut.

1925 krut d'Stad hiren alen Numm Oslo nees zréck. Nodeem 1948 d'Nopeschgemeng
Aker agegliddert ginn ass, gouf d'Stad flächeméisseg nach eemol staark
vergréissert.

D'Gemengenhaus (Rådhus), d'Symbol vun der Stad gouf 1950 ageweit. 1952 huet Oslo
déi Olympesch Wanterspiller organiséiert.



https://lb.wikipedia.org/wiki/Ontario

Den Ontario ass eng Provënz am Südoste vum Kanada. Si ass mat iwwer 12
Milliounen bäi wäitem déi Provënz mat de meeschten Awunner, a flächeméisseg nom
Québec déi zweetgréisst.

Den Ontario grenzt am Norden un d'Hudson Bay an un d'James Bay, am Westen un
d'Provënz Manitoba, am Osten un de Québec an am Süden un d'US-Bundesstaate
Minnesota, Michigan, Ohio, Pennsylvania an New York.

D'Südgrenz vum Ontario mat den Vereenegte Staate besteet bal nëmmen aus Séien a
Flëss. Vum Lake of the Woods aus leeft se viru laanscht véier vun de fênnef
Grousse Séien, (Ieweschte Séi, Huronséi, Erieséi an Ontarioséi) an da laanscht
de Sankt-Lorenz-Stroum bei Cornwall. Den Ottawa River mécht zum Deel d'Grenz mat
Québec.

Et gëtt keng Bierger, mä eng Rëtsch Hiwwelketten, den héchste Punkt vun der
Provënz ass mat 693 Meter den Ishpatina Ridge bei Temagami. Den Ontario ass
bekannt wéinst sengem Waasserräichtum. Et gëtt do 250.000 Séien¨, an d'Flëss
hunn zesummen eng Längt vu méi wéi 100.000 Kilometer. Ganz bekannt sinn
d'Niagarafäll. Iwwer de Sankt-Lorenz-Passage kënne Schëffer vum Atlanteschen
Ozean bis op Thunder Bay am Nordweste vum Ontario fueren.

Am Ontario gëtt et fënnef Nationalparken: De Bruce-Peninsula-Nationalpark op der
Bruce-Hallefinsel beim Huronsee, de Georgian-Bay-Islands-Nationalpark bei der
George Bay vum Huronséi, de Point-Pelee-Nationalpark op enger Landzong am
Eriesee, de Pukaskwa-Nationalpark nërdlech vum Ieweschte Séi an de
Thousand-Islands-Nationalpark an der Regioun Thousand Islands.



https://lb.wikipedia.org/wiki/Ofdreiwung

Eng Ofdreiwung (medezinesch: abruptio graviditatis) ass de geplangten,
virzäitegen Ofbroch vun enger Schwangerschaft, well déi aus den
ënnerschiddlechste Grënn net gewënscht ass oder fir d'Gesondheet vun der Fra net
a Gefor ze bréngen. Eng Ofdreiwung ënnerscheet sech vun enger Feelgebuert,
medezinesch Abort oder Spontanabort genannt, doduerch, datt eng Feelgebuert
natierlech resp. medezinesch Ursaachen huet an net geplangt ass an net duerch en
Agrëff provozéiert gëtt.

Ofdreiwung ass e ganz ëmstriddent Thema. Am Konflikt stinn do moralesch, ethesch
a reliéis Iwwerzeegungen, gesellschaftlech a juristesch Uspréch, wéi och
d'Selbstbestëmmmungrecht vun der Fra an d'Recht op Liewe vum Embryo resp. dem
Fötus. Doduerch ergi sech ganz ënnerschiddlech bis widderspréchlech ethesch
Uerteeler a juristesch Regelungen.

Virun 2012 huet d'Gesetz vum 15. November 1978 d'Ofdreiwung geregelt . Bis dunn
hat d'Gesetz vun 1879 d'Fro vun der Ofdreiwung geregelt .

D'Zuel vun den Ofdreiwungen zu Lëtzebuerg läit bei ronn 1100 am Joer. Am
Planning familial ass d'Zuel vun den Ofdreiwungen vun 245 am Joer 2009 op 558 am
Joer 2012 eropgaangen. Ronn 10 % vun den Ofdreiwunge si bei Fraen ënner 25 Joer
a ronn 1 % bei Mannerjäregen. Vun deenen 1100 Ofdreiwunge ginn der ronn 1000
duerch Curetage oder Aspiratioun gemaach a ronn 100 mat Hëllef vu Medikamenter.
Iwwer Ofdreiwungen no der 12. Schwangerschaftswoch gëtt et keng Statistik.

D'Zuel vun den Ofdreiwungen zu Lëtzebuerg schéngt zouzehuelen. De Planning
familial huet am Joer 2014 655 medikamentéis Ofdreiwunge begleet. 2013 waren et
der 610 an 2008 just 150.



https://lb.wikipedia.org/wiki/Muttergotteskapell_Iechternach

D'Muttergotteskapell zu Iechternach ass eng kathoulesch Kapell déi zur Par
Iechternach, zum Parverband Iechternach, Ënnersauer, Jonglënster, Konsdrëf, zu
der Pastoralregioun Osten, zum Dekanat Iechternach an zu der Gemeng Iechternach
gehéiert. Responsabel ass den Deche vun Iechternach.

Se steet am südwestlechen Deel vun Iechternach an der rue de la Chapelle, enger
Säitestrooss vun der N11.

Zur Par Iechternach gehéieren ausser der Muttergotteskapell och nach d'Basilika
vun Iechternach, d'Péitrus a Pauluskierch vun Iechternach an d'Kräizkapell vun
Iechternach.

1654 gouf op Wonsch vum Abt Petrus Fisch vun der Iechternacher Abtei eng Kapell
zu Éiere vun der Schmäerzensmuttergottes gebaut an de 14. August 1658 geweit. Et
ass dovun auszegoen, datt d'Ureegung fir de Bau vum Jesuitepater Jacques
Brocquart ausgaangen ass, dee 1625-1627 virun de Mauere vun der Festungsstad
Lëtzebuerg - um Glacis - eng Mariekapell gebaut an domat der
Muttergottesveréierung zu Lëtzebuerg en neien Opdriff ginn huet.

Widder der Fassad steet eng monumental Muttergottesstatu. Am Banneraum
(spéitgotesche Stil) gesäit een e barocken Héichaltor mat enger Pietà.
D'Reliefer op de Säite weisen eng Kräizegungszeen a Schutzengelen.

D'Uergel an der Muttergotteskapell gouf 1845 vum Kinnek-Groussherzog Wëllem II.
gestëft a gëtt och "Oranier-Uergel" genannt. Vun deem Typ gëtt et der nëmme 5 op
der ganzer Welt.



https://lb.wikipedia.org/wiki/Moses

De Moses (Hebräesch: מֹשֶׁה, Mōšæ; Griichesch: Μωυσῆς a Μωσῆς, Mō(y)sēs;
Arabesch: مُوسَى, "Mūsā") oder Mose ass d'Zentralfigur vum Pentateuch.

Et ass de wichtegste Prophéit am Juddentum an e wichtege Prophéit am
Chrëschtentum, am Islam an an anere Glawensrichtungen.

Der biblescher Iwwerliwwerung no ass de Moses an Egypten gebuer als Kand vum
Stamm Levi, zu enger Zäit wou d'Israeliten do vum Pharao fir Fronaarbechte
festgehale goufen. Si sinn der awer ëmmer méi ginn, sou datt de Pharao Angscht
krut, si kéinte sech mat senge Feinden zesummendoen, an hien den Uerder ginn
huet, all neigebueren hebräesch Jongen doutzeman. Dem Moses seng Mamm Jochebed
huet hire Bouf doropshin un den Uwänner vum Nil ausgesat fir en ze schützen. Eng
Duechter vum Pharao huet en zesumme mat senger eegener Schwëster Mirjam fonnt a
mat op den Haff matgeholl, wou e vun der egyptescher Kinneksfamill adoptéiert
gouf.

Als Erwuessenen huet de Moses en egyptesche Sklawendreiwer ëmbruecht deen en
Hebräer erschloen hat, sou datt en huet missen op Midian fortlafen. Do huet Gott
zu him aus engem pickegen Trausch, dee gebrannt huet, geschwat an him d'Missioun
ginn, d'Israeliten aus der egyptescher Sklaverei erauszeféieren.

Sou ass de Moses zréck bei de Pharao gaangen an huet vun him d'Fräiloosse vun de
Judde gefuerdert. Deen huet awer eréischt agewëllegt nodeem datt Gott déi Zéng
Ploen iwwer Egypten komme gelooss huet. De Moses huet dunn den Exodus vum
auserwielte Vollek aus Egypten ugefouert. De Pharao wollt nees op seng Decisioun
zréckkommen an ass den Israelite mat senger Arméi nogaangen, mä de Moses huet
mat sengem Staf d'Rout Mier gedeelt, sou datt seng Leit op déi aner Säit
konnten, dem Pharao seng Arméi ass awer erdronk wéi d'Waasser erëmkoum. Um Bierg
Sinai krut de Moses vu Gott déi Zéng Geboter. Wéi en awer vum Bierg nees
erofgeklotert koum, do huet e gesinn datt verschiddener vu senge Leit e Gëllent
Kallef ugebiet hunn, déi e gaangs dofir bestrooft huet. Véierzeg Joer huet
d'Wanderung duerch d'Wüst gedauert, während där d'Israelite sech mat Manna
geniert hunn, dunn endlech hu se a Kanaan erandäerften.

Bis an d'Zäitalter vun der Opklärung (an dacks doriwwer eraus) huet de Moses als
historesch Persoun gegollt, déi d'Bicher vum Pentateuch (éischt bis fënneft Buch
vum Moses) selwer geschriwwen huet.

Déi meescht Archeologen a Philologe sinn awer hautdesdaags der Iwwerzeegung,
datt de Moses eng Seechefigur ass, där hir Erzielung zanter 1500 oder och 1300
v. Chr. mëndlech iwwerliwwert gouf an un déi och vill Erzielstoffer drugehaange
goufen déi uganks näischt mam Moses ze dinn haten, an datt de Pentateuch tëscht
dem 6. a 5. Joerhonnert v. Chr. zur Zäit oder kuerz no der Zäit vum jiddeschen
Exil zu Babylon vu jiddesche Geeschtleche geschriwwe gouf.

D'Figur vum Moses wier deemno vu verschiddene Perséinlechkeete vun der
egyptescher Geschicht inspiréiert, wéi z. B. vum „By“ / „Beja“, engem egyptesche
Würdenträger deen als "Irsu" en Opstand vun "Asiaten" géint déi egyptesch
Herrschaft ugefouert soll hunn an dowéinst aus dem Land verdriwwe gouf. A Fro
kënnt och de Ramsesemperre, en héijen egyptesche Beamte mat semiteschen
Originnnen, deen diplomatesch Funktiounen hat an egyptesch Intressie
géinteniwwer de Schasu vertrueden huet.

Vu datt keng egyptesch Quelle vun engem groussen Exodus vu Semite schwätzen,
bezweifele minimalistesch Fuerscher wéi den Niels Peter Lemche ob et sou en
Exodus iwwerhaapt gouf. Den Eusebius gesäit fir säin Deel den Auszuch vun den
Hyksos aus Egypten als Grondinspiratioun. Dem Archeolog William G. Dever no
kéint et awer och sinn, datt just eng relativ kleng Zuel vu Schasu an Apiru de
Wee aus Egypten eraus gewielt huet, déi sech a Kanaan mat Leit vermëscht hunn
déi schonn ëmmer do gelieft hunn, an datt sou kleng Tëschefäll fir déi egyptesch
Geschichtsschreiwer eppes alldeegleches waren, dat net onbedingt opgeschriwwe
ginn ass.



https://lb.wikipedia.org/wiki/Marshallplang

De Marshallplang, offiziell European Recovery Program (kuerz ERP), war e
Programm, mat deem d'Vereenegt Staate vun Amerika nom Zweete Weltkrich
Westeuropa mat Hëllef vu Kreditter, Matière premièren, Liewensmëttel a Wueren,
tëscht 1948 an 1952 economesch nees op d'Been gehollef hunn.

E war 12,4-Milliarden Dollar grouss a gouf den 3. Abrëll 1948 vum Kongress vun
de Vereenegte Staaten gestëmmt. De President Harry S. Truman huet en nach den
Dag selwer ënnerschriwwen an a Kraaft gesat.

D'Hëllefe goufen un d'Memberstaate vun der Organisation for European Economic
Co-operation (OEEC) verdeelt.

Nieft dem Zil, der Bevëlkerung vun Länner an Europa, déi zum Deel Honger
gelidden hunn, direkt ze hëllefen, hat de Plang och d'Komponenten,
d'Sowjetunioun an de Kommunismus zréckzedrängen ("Containment-Politik") an en
Ofsazmaart fir d'US-amerikanesch Iwwerproduktioun ze schafen.

ECA/MSA: „Economic Cooperation Act“, duerno „Mutual Security Agency“ waren
amerikanesch Organisatiounen, déi de Marshallplan implementéiert hunn.



https://lb.wikipedia.org/wiki/Lyc%C3%A9e_de_gar%C3%A7ons_de_Luxembourg

De Lycée de garçons de Luxembourg, kuerz LGL an op Lëtzebuergesch dacks einfach
(Stater) Jongelycée genannt, ass e klassesche Lycée um Lampertsbierg an der Stad
Lëtzebuerg. De Lycée de garçons war fréier allgemeng ënner dem Numm
Industrieschoul bekannt. En ass um Lampertsbierg just nieft der Kierch a steet
tëscht der Avenue Victor Hugo an der Avenue Pasteur. Direkt donieft steet och
d'Lampertsbierger Primärschoul Henri VII a virum Lycée ass d'Auguste Laurent
Plaz.

D'Industrieschoul ass duerch Gesetz vum 18. Mäerz 1892 vum Stater Kolléisch
getrennt ginn a krut eng eegen Direktioun. De Gustave Zahn, Directeur adjoint
vum Kolléisch, gouf den 3. Oktober 1892 mat der Direktioun vun der neier Schoul
chargéiert. Deemools gouf et 26 Professeren an 289 Schüler, opgedeelt a 6
Industrie-, 3 Commerceklassen an d'Cours supérieurs fir Naturwëssenschaften,
Physik a Mathematik. De 25. Mee 1894 krut de Gustave Zahn d'Nominatioun als
Direkter. D'Industrieschoul mat hire Klassesäll ass och no dëser Trennung nach
am Gebai vum Kolléisch an der Uewerstad bliwwen.

Duerch d'Gesetz vum 23. Mee 1904 gouf de Bau vun engem neie Gebai fir d'École
industrielle et commerciale de Luxembourg festgeluecht. Heifir gouf e Concours
ausgeschriwwen, deen den Architekt-Ingenieur Gustave Serta gewonnen huet. 1908
ass d'Schoul, mat hiren deemools 409 Schüler, an hiert neit Gebai um
Lampertsbierg komm.

Während dem Zweete Weltkrich am August 1941 gouf een Deel vun de Schüler aus dem
Kolléisch an d'Industrieschoul verluecht, an eng sougenannt Goetheschoul,
Staatliche Oberschule für Jungen, gouf am selwechte Gebai geschaaft, an där och
Latäin geléiert gouf. D'Industrieschoul selwer gouf a Staatliche
Limpertsberg-Oberschule für Jungen ëmbenannt. Nom Krich blouwen d'Section
moderne mat 6 Joer an d'Section latine mat 7 Joer Studium bestoen. 1945/1946 hat
d'Schoul iwwer 1.000 Schüler mat 64 Professeren.

Duerch d'Groussherzoglecht Reglement vum 28. Abrëll 1945 gouf d'Schoul vun
"Ecole industrielle et commerciale de Luxembourg" op "Lycée de garçons de
Luxembourg" ëmbenannt.

Am Zweete Weltkrich, gouf d'Direktioun vun der Schoul vum Joseph ("Josef") Foos
iwwerholl.



https://lb.wikipedia.org/wiki/Koran

De Koran gëllt am Islam als dat direkt, onverfälscht an originaalt Wuert vun
Allah. Während am Chrëschtentum net d'Bibel, mä Jesus Christus d'Wuert vu Gott
ass, ass et am Islam net de Mohammed, mä de Koran. Dofir gëtt am Chrëschtentum
vun "Inkarnatioun" (Gott ass Mënsch ginn) geschwat, am Islam awer vun
"Inlibratioun" (Gott ass Buch ginn).

No traditionellem islamesche Verständnes ass de Koran deen Text, deen de
Mohammed vu 610 bis 632 vum Gabriel diktéiert krut. Mëttlerweil gëtt et awer och
muslimesch Wëssenschaftler, déi, grad wéi an der chrëschtlecher Theologie, eng
historesch-kritesch Exeges vum Koran bedreiwen, an noweisen, datt och de Koran
aus ganz ënnerschiddlechen Textzorte besteet an a verschiddenen Zäitsituatiounen
entstanen ass.

De Koran besteet aus 114 Kapitelen de sougenannte Suren, woubäi opfält, datt déi
éischt déi längst an déi lëscht déi kierzt sinn. De Koran fänkt u mat enger Sure
déi an all Gebiet rezitéiert muss ginn, genannt Al-Fatiha ("Déi déi opmécht"). E
gleewege Muslim liest de Koran just an der Originalsprooch, d. h. op Arabesch,
well all Iwwersetzung eng Interpretatioun ass, also vläicht eng Verfälschung
kéint sinn.



https://lb.wikipedia.org/wiki/Kontinent

D'Wuert Kontinent (vum laténgeschen (terra) continens) heescht "Land, dat
zesummenhänkt". D'Kontinenter op der Äerd maachen am Ganzen nëmmen 29 Prozent
vun der Äerduewerfläch aus. Zum Kontinent gehéiert déi grouss zesummenhängend
Landmass wéi och dee vu relativ flaachem Mier bedeckte Kontinentalsockel an deen
zum Déifmier offalende Kontinentalhang.

Déi baussenzeg Schuel vun eiser Äerd ass an eenzel Placken zerbrach. Déi Placken
droen d'Kontinenter an d'Mieresbiedem a schwammen um plasteschen Deel vum
Äerdmantel. Deen ass dauernd a Bewegung, wouduerch d'Placke kollidéieren oder
sech verkropen. D'Folleg si Vukanausbréch, Äerdbiewen a Biergbildungen.

Virun 220 Millioune Joer gouf et just een eenzege grousse Kontinent, de
Superkontinent Pangäa. Virun 180 Millioune Joer ass Pangäa ausernee gebrach an
d'Tethys-Mier ass entstanen. Den Atlantik fänkt u sech ze bilden an Indien drift
no Norden. Virun 10 Millioune Joer sinn d'Antarktis an Australien ausernee
gebrach. Laurasia zerbrécht wéi den Nordatlantik sech opgemaach huet.
Nordamerika kënnt méi wäit vun Europa fort.



https://lb.wikipedia.org/wiki/Kelteschen_Oppidum_um_T%C3%ABtelbierg

De Kelteschen Oppidum um Tëtelbierg ass an der Gemeng Péiteng ze fannen. Et war
en Oppidum vun de Kelten, dee spéider vu Réimer a Kelte gläichzäiteg bewunnt
war.

D'archeologesch Siten um Tëtelbierg sinn op der Lëscht vun de klasséierte
Monumenter als nationaalt Monument klasséiert.

Den Oppidum läit op enger Héicht vun 395 Meter am Dräieck Déifferdeng - Péiteng
- Rodange um Tëtelbierg. D'Lag vum Oppidum hat zwéi Virdeeler:

Ronderëm den Oppidum ass eng Mauer, dee sougenannte Murus Gallicus, gelaf dee
ronn 2700 Meter laang war. De Verlaf vun där Mauer ass och haut nach, 2000 Joer
méi spéit, gutt ze gesinn - et handelt sech ëm deen zirka 10 Meter héije Wall,
deen haut vu Beem bewuess ass an dee grosso Modo vum Schiethaischen Richtung
Fond-de-Gras an duerno iwwer déi grouss Kräizung zréck bei de Kiem gaangen ass.

Mat bal honnertprozenteger Sécherheet kann een haut behaapten, datt den
Tëtelbiergplateau schonn an der Steenzäit bewunnt war. Feiersteng, stengen
Aaxten an aner stenge Geschir, dat do fonnt gouf, confirméieren d'Presenz vu
fréie Kulturen. Och Zeien aus der Bronzzäit an aus der Eisenzäit sinn do fonnt
ginn.

Tëscht 1000 a 500 viru Christus hu sech dunn d'Kelten, vun den ale Griiche
Galater a vun de Réimer Gallier genannt, um Tëtelbierg breet gemaach. Den Cäsar
huet a sengem De Bello Gallico iwwer d'Kelten aus der Géigend vum Tëtelbierg dat
hei geschriwwen: Omnium gallorum fortissimi sunt belgae - vun alle Gallier sinn
d'Belsch déi kéngst.

Mat dem Enn vum gallesche Krich, dee vun 58 bis 51 viru Christus gedauert huet,
hunn déi éischt Réimer sech um Tëtelbierg breet gemaach. D'Rumeur datt de Keeser
Titus op den Tëtelbierg komm soll sinn an datt den Tëtelbierg doduerch säin Numm
kritt huet ass wuel éischter eng vun deene ville Seeëcher déi sech am Laf vun
der Zäit entwéckelt hunn.

Spéitstens no enger Revolt am Joer 29 viru Christus ass den Tëtelbierg mat engem
klenge Kontingent vu réimeschen Zaldote besat ginn. Dëse Kontingent, nodeem en
de "Murus Gallicus" ofgerappt hat, ass kuerz drop erëm ofgezu ginn. Duerch den
Ausbau vum réimesche Verkéiersnetz verléiert den Tëtelbierg ëm 75 no Christus op
eemol ganz séier u Bedeitung - den Tëtelbierg läit ze vill exzentresch an et
gëtt nëmmen eng Strooss déi Arel mat Metz verbonnen huet an och relativ einfach
vum Tëtelbierg aus z'erreeche war.

Am 3. Joerhonnert no Christus hat den Tëtelbierg ënner anerem duerch seng
"Glasfabrik", mä besonnesch och duerch seng Mënzschléieratelieren erëm u
Wichtegkeet gewonnen, bis am Joer 275/76 déi réimesch Vicus-Baute beim Abroch
vun de Franken an den Alemannen zerstéiert goufen. Dovun huet den Tëtelbierg
sech ni méi sou richteg erholl a war vun elo u bedeitungslos. Déi lescht Mënzen
déi um Tëtelbierg fonnt goufen si vum Arcadius (395-408) a vum Honorius
(393-423), allen zwee Bouwe vum Keeser Theodosius I.. Et schéngt, wéi wann
d'Siidlung um Tëtelbierg definitiv tëscht 407 a 410 opgi gouf. Vun deem Moment
un zitt et d'Leit an d'Däller, fir op de Weeden Akerbau a Véizuucht ze maachen.



https://lb.wikipedia.org/wiki/Josef_Wissarionowitsch_Stalin

De Josef Wissarionowitsch Stalin (Иосиф Виссарионович Сталин), gebuer als Iosseb
Bessarionis dse Djughaschwili (იოსებ ბესარიონის ძე ჯუღაშვილი) den 18. Dezember
1878 zu Gori a gestuerwen de 5. Mäerz 1953 zu Moskau, war e sowjetesche
Politiker mat georgeschen Originnen.

Während senger Zäit un der Spëtzt vun der Sowjetunioun (1920er Jore bi zu sengem
Doud 1953) huet en eng totalitär Diktatur erriicht, där eng 20 Millioune
Sowjetbierger zum Affer gefall sinn, sief et duerch Hongersnéit am Kader vun der
Kollektivéirung vun der Landwirtschaft, politesch "Botzaktiounen" oder
Zwangsaarbecht a Stroflager.

Als Jong vun enger aarmer georgescher Schousterfamill goung hien zu Tiflis an de
Seminaire fir Paschtouer ze ginn. Do gouf hien awer 1899 wéinst senge
revolutionären Aktiounen erausgehäit.

Zanter 1903 war hie Bolschewist an ënner dem Decknumm Koba am kommunisteschen
Ënnergrond aktiv. Der definitiver Verbannung no Sibirien ass hien all Kéier
duerch e puer riskéiert Fuiten entgaang. De Kamfnumm Stalin ("deen aus Stol")
huet en 1912 ugeholl.

No der Revolutioun a Russland huet hie verschidde wichteg Aufgaben an der Partei
an an der Regierung iwwerholl. 1922 gouf en zum Generalsekretär vun der Partei
hirem Zentralkomitee ernannt. Nom Lenin sengem Doud 1924 huet en et
fäerdegbruecht, de Pouvoir a sengen Hänn ze konsolidéieren andeems en
d'Funktioune vu sengem Posten ausgewäit an all Oppositioun eliminéiert huet.
Hien huet dee Poste gehale bis datt en en 1952 ofgeschaaft huet, an den 1941 nei
geschaafte Poste vum Premier vun der Sowjetunioun iwwerholl huet.

An d'Stalinperiod fält eng Rei vun deene wichtegsten Ereegnesser an der
Geschicht vun der Sowjetunioun an der Welt insgesamt: d'Industrialiséirung vun
der Sowjetunioun, d'Kollektivéirung an Entkulakiséirung, Masserepressalien,
Vëlkerdeportatiounen a Bildung vu Gulag-Strofaarbechtslager, den Honger an den
1932-1933 Joren an Deeler vum Sowjetterritorium, den Ugrëff vun der Sowjetunioun
op Finnland, d'Repressalien an der Rouder Arméi, den Zweete Weltkrich,
d'Erriichtung vun der sozialistescher Uerdnung an Osteuropa an Ostasien, de
Perséinlechkeetskult, d'sowjetesch Atombomm, den Ufank vum Kale Krich.

Privat huet de Stalin sech 1906 mam Ketewan Swanidse bestuet, déi awer schonn
1907 u Fleckféiwer an EHEC gestuerwen ass. Si haten zesummen ee Jong, de Jakow,
den de 16. Juli 1941 an däitsch Krichsgefangeschaft gerode war an de 14. Abrëll
1943 am Konzentratiounslager Sachsenhausen zu Doud koum, nodeem datt de Stalin
refuséiert hat, e géint den um 31. Januar 1943 a sowjetesch Gefaangenschaft
gerodenen däitsche Generolfeldmarschall Friedrich Paulus auszetauschen ("Et
koppelt ee keen Zaldot géint e Generol").

1919 huet en d'Nadejda Allilujewa bestuet, déi sech 1932 wuel selwer erschoss
huet. Mat hir hat en de Bouf Wassili (1921–1962), dee spéider Generol gouf, an
d'Duechter Swetlana (1926–2011), déi 1967 an d'USA ausgewandert ass an hir
Kanner an der Sowjetunioun zréckgelooss huet.

Den 1. Mäerz 1953 gouf de Stalin vun engem Mataarbechter um Buedem vu senger
Datscha fonnt. Den Dag drop mueres hunn d'Dokteren, déi an d'Datscha geruff
goufen, eng Lämung vun der rietser Säit vum Kierper festgestallt. De 5. Mäerz um
21 Auer 50 ass de Stalin am Alter vu 74 Joer gestuerwen, offiziell als Folleg
vun engem Schlag. Verschwéirungstheoretiker gleewen éischter un en
onnatierlechen Doud, a beschëllege jee no Theorie entweder de Chruschtschow oder
de Beria. Bal all d'Fuerscher si sech awer eens, datt seng Parteikomeroden op
d'mannst indirekt zu sengem Doud bäigedroen hunn, andeems se sech express net
geflass hu fir d'Dokteren ze ruffen. Dem Stalin säi Kierper gouf abalsaméiert a
vun 1953-1961 am Lenin-Mausoleum ënnerbruecht, bis datt den XXII. Kongress vun
der KPdSU am Kader vun der laangwiereger Entstaliniséirung decidéiert huet, en
do erauszehuelen an un der Kremlmauer ze begruewen, wou en och nach haut läit.



https://lb.wikipedia.org/wiki/Johann_Sebastian_Bach

De Johann Sebastian Bach, gebuer den 21. Mäerzjul./ 31. Mäerz 1685greg. zu
Eisenach, a gestuerwen den 28. Juli 1750 zu Leipzig, war en däitsche
Barock-Komponist, an een zu senger Zäit berühmten Organist an Cembalist. Hie war
dee jéngste vum Johann Ambrosius Bach a senger Fra Elisabeth hiren aacht Kanner.
De Bach gëllt och nach hautdesdaags als ee vun de gréisste Komponiste vun der
Welt deen déi méi spéit Musek staark beaflosst huet an deem seng Wierker op der
ganzer Welt vertruede sinn.

Zu senge Liefzäiten hunn dem Bach seng Kompositioune keng grouss Beuechtung
fonnt, am Verglach mat sengen Zäitgenosse Georg Friedrich Händel oder Georg
Philipp Telemann. Europawäit war de Bach zu Liefzäite virun allem als Uergel- an
Cembalovirtuos bekannt, souwéi als Meeschter vun der Improvisatioun. Hien hat
och en exzellente Ruff als Uergelexpert. Donieft huet de Bach, wéi vill vun den
deemolege Museker och d'Violin beherrscht an huet Opféierunge vu senge Wierker
heefeg vun der Braatsch aus geleet.

Dem Bach seng haiteg Berühmtheet huet hir Wuerzelen zum engen an der Tatsaach,
datt seng Wierker (zesumme mat deene vum Heinrich Schütz an den Operen an
Oratorie vum Georg Friedrich Händel) déi eenzeg Barockkompositioune waren, déi
um Ufank vum 20. Joerhonnert a groussem Ëmfang iwwerliwwert waren, an zum aneren
huet seng konsequent Uwendung vum Kontrapunkt, verbonne mat der Affektwierkung
vu senger Melodik an der Harmonik, op méi spéit Komponisten eng grouss Wierkung
ausgeübt. Zanter dem 19. Joerhonnert schätze kierchlech Kreesser dem Bach seng
geeschtlech Musek virum allem wéinst hirer staarker Reliéisheet.

Déi wäit Verbreedung a Receptioun vum Bach senge Wierker huet hiren Ufank fonnt,
wéi d'Matthäuspassion vum Felix Mendelssohn Bartholdy am Joer 1829 nees nei
opgefouert gouf, a säi ganzt Wierk vun 1851 bis 1899, bei deem ënner anerem de
Johannes Brahms matgewierkt huet, erausbruecht gouf. Souwuel de Mendelssohn wéi
och de Brahms hu Pianoswierker vum Bach ëffentlech virgedroen. Dem Philipp
Spitta seng Biographie an zwéi Bänn (1873-1879) huet de Concertspublic, deen
eréischt am 19. Joerhonnert sou richteg entstanen ass, fir d'éischt a groussen
Ëmfank mam Bach sengem Liewen a senge Wierker bekannt gemaach. Am Laf vum 19. an
20. Joerhonnert gouf de Bach fir Pianisten a Pianosschüler nees dat, wat e scho
fir de Ludwig van Beethoven an de Robert Schumann war: e musikalescht
Liewenselixier. D'Fleg vum Bach senger Kierchemusek gouf virun allem vu sengen
Nofolger am Amt vum Thomaskantor zu Leipzig virubruecht. Am 20. Joerhonnert hu
sech déi grouss Symphonieorchesteren an hir berühmt Dirigenten ëmmer méi sengem
Instrumentalwierk ugeholl.

De Johann Sebastian Bach war dat jéngst vun aacht Kanner vum Stadpäiffer an
Hafftrompettist Johann Ambrosius Bach a senger Fra Elisabeth Bach, gebuere
Lämmerhirt.

Bei der Gebuert vum Bach gouf a senger Gebuertsuertschaft Eisenach nach mam
Julianesche Kalenner gerechent. Dofir gëtt säi Gebuertsdatum an der Regel mam
ërtlech gëltegen Datum, dem 21. Mäerz 1685, uginn, säin Doudesdatum dogéint nom
Gregorianesche Kalenner, deen zu Leipzig gëlteg war. Wann een dem Bach säi
Gebuertsdatum mat aneren Date vun där Zäit vergläiche wëll, muss ee
berécksiichtegen, datt hien nom Gregorianesche Kalenner, deen an anere Gebidder
schonn am Gerauch war, eréischt den 31. Mäerz 1685 op d'Welt koum.

De Bach gouf op engem Méinden, den 23. Mäerz, an der Georgenkirche gedeeft. Seng
fréi Kandheet huet hien zu Eisenach verbruecht, wou hien duerch de Cousin vu
sengem Papp, den Organist vun der Eisenacher Georgenkirche Johann Christoph
Bach, fir d'éischt Kéier a Kontakt mat Kierchen- an Uergelmusek koum. Am Alter
vun aacht Joer ass hien op d'Latäinschoul vum Eisenacher Dominikanerklouschter
gaangen.

Seng Mamm ass den 3. Mee 1694 gestuerwen. De 27. November 1694 huet säi Papp
sech mat der Witfra Barbara Margaretha Bartholomäi, gebuere Keul, bestuet, mä
ass awer e puer Méint drop, den 20. Februar 1695, gestuerwen. De Johann
Sebastian ass mat sengem Brudder Johann Jacob bei säin eelere Brudder Johann
Christoph Bach (1671-1721) op Ohrdruf geplënnert.

Zu Ohrdruf huet de Johann Sebastian de Lycée bis zu der Prima gemaach, a krut
domat eng besser Schoulausbildung wéi seng Virfahren opweises haten. An der
Secunda ware säi Cousin Johann Ernst Bach a säi liewenslaange Frënd de Georg
Erdmann seng Matschüler.

Säi Brudder de Johann Christoph, dee 14 Joer méi al an zu Ohrdruf Organist war,
huet seng weider Erzéiung a musikalesch Ausbildung iwwerholl. Vun him huet de
Bach d'Spillen op Tastenintrumenter geléiert. Zu sengem Liewensënnerhalt huet
seng Tätegkeet als Chouersänger bäigedroen.

Den 19. Januar 1700 huet de Georg Erdmann Ohrdruf verlooss an ass op Lüneburg
gereest. Kuerz drop, de 15. Mäerz, ass de Johann Sebastian him nogaangen.

De Bach an den Erdmann goufen zu Lüneburg Fräischüler vum Michaelis-Klouschter.
Si hunn als Diskantisten am Mettechouer gesongen. De Georg Böhm war zu där Zäit
Organist an der Johanniskierch. Säin Afloss um Bach seng fréi Uergelwierker a
Klavéiersuitë léisst sech stilkritesch unhuelen, awer net beleeën. Och, datt de
Bach wéi ugeholl zu Celle Musek am franséische Stil konnt kenneléieren, ass net
bewisen. Beluecht ass allerdéngs seng Fousswanderung op Hamburg bei de bekannten
Organist Johann Adam Reincken, bei deem hie sech am Uergelspill weidergebilt
huet.

Tëscht Ouschteren 1702, wéi de Bach seng Schoulzäit zu Lüneburg ofgeschloss hat,
a 1703 loosse sech dem Bach seng Spuren net méi genee verfollegen. Aus engem
spéidere Bréif ergëtt sech, datt hie sech am Juli fir d'vakant Organisteplaz zu
Sangerhausen opgestallt hat a beim Rot och de bevirzuchte Kandidat war, mä datt
den Herzog vu Sachsen-Weissenfels sech iwwer dëse Votum ewechgesat huet.

Spéitstens zanter dem Mäerz 1703 war de Bach als Lakai a Violonist an der
Privatkapell vum Matregent Johann Ernst vu Sachsen-Weimar ugestallt. Bei enger
Uergelprouf de 17. Mäerz 1703 huet de Bach Kontakter zum Rot vun Arnstadt
geknëppt.

Den 9. August 1703 krut de Bach ouni e weidert Proufspill seng Bestallung als
Organist vun der Neuen Kirche zu Arnstadt. Hei hate scho Membere vun der
Bachfamill als Museker geschafft. Dem Johann Sebasian säi Grousspapp, de
Christoph Bach (1613-1661), war Haff- a Stadmusikus a säi Brudder, den Heinrich
Bach (1615-1692), war Organist vun der Liebfrauenkirche an der Oberkirche. Den
Heinrich Bach war de Grousspapp vum J. S. Bach senger éischter Fra, der Maria
Barbara Bach. Zu Arnstadt huet och d'Witfra vu sengem Monni, dem Johann
Christoph Bach (1645-1695), mat hirem Jong, dem Johann Ernst Bach (1683-1739),
gewunnt. De Johann Ernst huet de Bach während senger Rees op Lübeck vertrueden,
a krut dem Bach säin Amt nodeem dësen op Mühlhause gezu war.

Fir eng ongewéinlech héich Pai vu 50 Gulden an 30 Gulde fir Kascht a Logis war
de Bach an der Neuen Kirche offiziell nëmme fir d'Uergelspill, an net fir
d'Figuralmusek zoustänneg. Zanter engem Zäitpunkt, deen net genee ze bestëmmen
ass, gouf hien awer zu der Zesummenaarbecht mam Chouer vum Lycée verflicht.

Am Oktober 1705 krut de Bach fir eng Rees op Lübeck bei den Dietrich Buxtehude
Congé vu véier Wochen, deen hien allerdéngs op dräi Méint verlängert huet.
Obschonn hie fir e Vertrieder gesuergt hat, gouf hien den 21. Februar 1706
dowéinst a wéinst "Nachlässigkeit im Dienst" vum Konsistorium vun der Gemeng
gerügt.

Dës Rees bei de Buxtehude huet dem Bach wäertvoll musikalesch Andréck verschaf.
Dem Buxtehude seng Owendmuseken, Uergel- a Pianowierker souwéi säin
onvergläichlecht Uergelspill hunn de jonken Organist a Komponist waakreg
gemaach. Déi éischt Uergel- a Pianosstécker vum Bach, déi nach erhale sinn,
loossen den Afloss vum Buxtehude erkennen. Dozou gehéiere Choralvirspiller wéi
zum Beispill "Wie schön leuchtet der Morgenstern" (BWV 739) a Präludien,
Toccaten, Partiten a Phantasien.

Dem Bach säi "Capriccio sopra la lontananza del fratello dilettissimo", wat hie
fir säi Brudder Johann Jacob Bach, dee sech als Feldmuseker an der schwedescher
Arméi verdéngt hat, komponéiert hat, gëtt op d'Joer 1706 datéiert.

An alle Biographie geet driwwer riets, datt de Bach e puermol a Konflikt mam
Arnstädter Konsistorium gerode war. Dëst huet säi Verhale géintiwwer vun de
Chouermembere betraff, säi Vertrieder während sengem Congé, a seng Manéier, op
der Uergel ze spillen. Hie gouf e puermol drop higewisen, bei der Begleedung vun
der Chorale am Gottesdéngscht Tëschespiller, Verzirungen a Modulatiounen
z'ënnerloossen. Zitat: Halthen Ihm vor daß er bißher in dem Choral viele
wunderliche variationes gemachet, viele frembde Thone mit eingemischet, daß die
Gemeinde darüber confundiret worden. D'Choralbeaarbechtung zu "Herr Jesu Christ,
dich zu uns wend" (BWV 726) mat hiren iwwerraschenden Ausweichungen, hirer
Chromatik déi immens schaarf op den deemolegen Uergele geklongen huet, an den
Tëschespiller, mécht d'Verwirrung vun der Gemeng verständlech.

Eng aner Kéier gouf sech beklot, datt hien eng "frembde Jungfer" (seng Kusinn
vum zweete Grad, d'Maria Barbara Bach) op d'Chouerempore matgeholl hätt. Dësen
enke Verhältnesser huet de Bach gehofft zu Mühlhausen z'entgoen.

Nodeem de Bach de 24. Abrëll 1707 zu Mühlhausen virgespillt hat, huet hien do an
der Kierch Divi Blasii den 1. Juli säin Déngscht als Organist ugetrueden. Hie
krut eng Pai vu 85 Gulden, dobäi koumen Naturalien a Ressourcen aus den
Niewekierchen. Wéi schonn zu Arnstadt fält op, datt hie méi en héije Loun wéi
seng Virgänger an Nofolger krut. Déi Verhältnesser hunn et him erlaabt, eng
Famill ze grënnen. De 17. Oktober 1707 huet hie sech zu Dornheim bei Arnstadt
mat der Maria Barbara Bach bestuet.

Méifach gëtt vun Treffe vun der grousser Bach-Famill erzielt. Bei sou Treffen,
beispillsweis bei Hochzäitsfeieren, gouf zesumme gesongen a musizéiert, dacks
méistëmmeg an improviséiert. Am sougenannte Quodlibet (BWV 524) huet de Bach
wahrscheinlech 1707, spéitstens 1708 sou een Duerchernee vu Lidder opgezeechent,
bei deem net nëmme Feeler a Kaf geholl goufen, mä wou sech och gäre provozéiert
an ameséiert gouf. Den Titel Quodlibet ass net original. Et ass nëmmen e
Fragment dovun erhalen, a weist en Text voller Uspillungen op. Net alles ass sou
verständlech wéi "Große Hochzeit, große Freuden, Große Degen, große Scheiden".
Méiglecherweis gouf dëse Quodlibet beim Bach senger Hochzäit mat der Maria
Barbara virgedroen.

Op Optrag zum Rotswiessel vum 4. Februar 1708 huet de Bach déi festlech Kantat
Gott ist mein König (BWV 71) komponéiert, déi als eenzeg aus där Zäit als Drock
erhalen ass. Kuerz drop konnt hien eng deier Erweiderung a Reparatur vun der
Uergel duerchsetzen.

Am Juni 1708 ass de Bach am Zesummenhang mam Ofschloss vun de
Renovéierungsaarbechte vun der Uergel op Weimar gereest, an huet virum Herzog
Wilhelm Ernst virgespillt. Deen huet him d'Plaz als Hafforganist a Kammermuseker
mat enger Pai vun 150 Gulde plus Naturalien ugebueden. Ausserdeem hat e grousse
Brand zu Mühlhausen zu enger Verdeierung vun de Liewenskäschte gefouert.
D'Aussiicht op eng wesentlech besser finanziell Situatioun war wuel de Grond,
datt de Bach schonn de 25. Juni 1708 – knapps e Joer no sengem Amtsuntrëtt – zu
Mühlhausen gekënnegt huet. Säin Nofolger gouf de Johann Friedrich Bach. De Bach
ass awer weiderhi mat der Stad Mühlhausen verbonne bliwwen. Jeeweils fir de
Februar 1709 a 1710 krut hien Opträg fir Rotswiesselkantanten, déi och op
Käschte vum Rot gedréckt goufen, awer verschwonne sinn.

An der éischter Julihalschent 1708 ass de Bach mat senger schwangerer Fra op
Weimar geplënnert. Den 29. Dezember vum selwechte Joer koum dat éischt Kand,
d'Catharina Dorothea, gedeeft. Während der Weimarer Zäit koumen nach fënnef
weider Kanner: de Wilhelm Friedemann (* 22. November 1710), d'Zwillinge Maria
Sophia a Johann Christoph (* 23. Februar 1713, si sinn awer kuerz drop
gestuerwen), de Carl Philipp Emanuel (* 08. Mäerz 1714) an de Johann Gottfried
Bernhard (* 11. Mee 1715).

E groussen Deel vum Bach sengem Uergelwierk ass zu Weimar entstanen, dorënner
seng Passacaglia a verschidden Toccaten, Präludien a Fugen. Hei huet hie säin
Orgel-Büchlein ugefaangen, wat als Sammlung vun 164 Choralvirspiller ugeluecht
war, vun deenen hien awer nëmme 44 fäerdeg geschriwwen huet. Nieft sengem
Déngscht an der Wilhelmsbuerg vum Herzog Wilhelm Ernst stoung Bach och sengem
Neveu, dem Ernst August immens no, deen am Roude Schlass gewunnt huet, an zanter
1709 Matregent gi war. Säi Brudder Johann Ernst war e Schüler vum Johann
Gottfried Walther. Vun him stame Virlage fir dem Bach seng Piano- an
Uergeltranskriptioune BWV 592, 595, 982, 984 an 987.

Den 21. an 22. Februar 1713 war de Bach zu Weißenfels wéinst de Feierlechkeeten
zum Gebuertsdag vum Herzog Christian vu Sachsen-Weißenfels. Méiglecherweis
goufen do d'Jagdkantat BWV 208 opgefouert, dem Bach seng fréist bekannt weltlech
Kantat. Kierchekantate sinn aus der fréierer Weimarer Zäit nëmme wéineg
iwwerliwwert.

Géint Enn vum Joer 1713 gouf dem Bach no der Opféierung vun enger Proufkantate
d'Organisteplaz an der Liebfrauenkirche zu Halle ugebueden. De Grond fir dem
Bach säin Interessi un der Plaz ass net bekannt. Hie krut de 14. Dezember seng
Bestallung vum Kierchekollegium, huet awer gezéckt de Vertrag z'ënnerschreiwen,
an huet eréischt den 19. Mäerz 1714 eng Ofso mat der Begrënnung, datt d'Pai net
sengen Erwaardunge géif entspriechen, geschéckt.

Den 2. Mäerz 1714 gouf de Bach zu Weimar zum Concertsmeeschter ernannt. Obschonn
hien an der Hierarchie nach ëmmer ënner dem Kapell- an dem Vizekapellmeeschter
stoung, krut hie mat 250 Gulden eng wesentlech méi héich Paie wéi déi aner zwee.

Mam neien Amt war d'Flicht verbonnen, all véier Wochen eng Kierchekantat um
jeeweilege Sonnden ze komponéieren. Als éischt Kantat gouf de 25. Mäerz
(Pällemsonnden) d'Kantat Himmelskönig, sei willkommen (BWV 182) virgedroen.
Dozou koumen a regelméissegen Ofstänn nach mindestens 20 weider Wierker, déi de
Stack vun de spéidere Leipziger Kantatejoergäng gebilt hunn.

Schliisslech huet sech de Bach no enger neier Plaz ëmgekuckt, an huet dës um
Haff vum Fürst Leopold vun Anhalt-Köthen fonnt, deem seng Schwëster den Ernst
August de 24. Januar 1716 bestuet hat. De Grond fir dëse Schratt kann nëmme
gemuttmoosst ginn. Den 1. Dezember 1716 war den éischte Kapellmeeschter Johann
Samuel Drese gestuerwen. Eng Nofollegregelung war net getraff ginn, mä säi Jong
de Johann Wilhelm hat eng gewësse Virrangstellung, well hien als
Vizekapellmeeschter schonn iwwer eng länger Zäit a sengem Papp seng Geschäfter
hat. Domat wier fir de Bach den Opstig zum Kapellmeeschter laangfristeg
blockéiert gewiescht.

De Bach huet de 5. August 1717 de Vertrag fir seng nei Plaz zu Köthen
ënnerschriwwen, ouni virdru seng Entloossung zu Weimar gefrot ze hunn. Wéi en
dat nohuele wollt, krut hie seng Demissioun net, mä gouf de 6. November wéinst
senger "Halßstarrigen Bezeügung" an der Landrichterstube festgeholl. Den 2.
Dezember gouf hien aus der Haft an aus dem Déngschtverhältnes entlooss.

An den Hierscht 1717 gëtt eng Episod datéiert, déi 1739 fir d'éischt Kéier
ernimmt gëtt. De Bach ass op den Haff op Dresden gereest, wou et zu engem
Wettsträit mam berühmten Uergelvirtuos Louis Marchand komme sollt. Mä souwäit
ass et net komm, well de Marchand deen Dag scho moies fréi nees fortgereest war,
anscheinend well hie kee Verglach wollt hunn. Dës Episod ass en typescht
Beispill dofir, datt scho kuerz nom Doud vum Bach glorifizéierend Anekdote
gefleegt goufen, déi dacks duerch ongenee Erënnerunge vu Schüler oder senge
Jongen ausgeléist goufen. De Bach selwer hat laut dem Carl Philipp Emanuel Bach
wéineg fir eng mëndlech oder schrëftlech Weidergab vu sou Anekdoten iwwereg.

Méi wichteg wéi en Zesummentreffe mam Marchand, deem seng Wierker hie geschat
huet, ware fir de Bach seng Bezéiungen zum Dresdner Musekdirekter Johann Georg
Pisendel (1687-1755). Stilkritesch Vergläicher vun de Solowierker fir Violin vum
Bach a vum Pisendel leeën no, datt de Pisendel de Bach zu der Kompositioun vun
de 6 Sonaten a Partiten ugereegt huet. Schonn 1709 haten déi zwee eng Zäitchen
zesummen zu Weimar verbruecht an zanterhier Kompositiounen ausgetosch. Duerch de
Pisendel konnten dem Bach dem Vivaldi seng Kompositioune vermëttelt gi sinn. De
Pisendel war nämlech de 27. September 1717 aus Italien zréckkomm, wou hie
kuerzzäiteg e Schüler vum Vivaldi war. En Zesummentreffen an e kënschtlereschen
Austausch sinn also unzehuelen.

Zanter Dezember 1717 war de Bach Kapellmeeschter zu Köthen. De Bach huet de
jonke musikaleschen Herzog Leopold vun Anhalt-Köthen geschat, a stoung him
anscheinend och perséinlech ganz no, wat een z. B. doru gesäit, datt souwuel de
Leopold wéi och seng Gesëschter August Ludwig an Eleonora Wilhelmine, Pätter a
Giedel vum Bach sengem Bouf Leopold August (*15. November 1718) waren. D'Kand
ass awer knapps e Joer drop gestuerwen.

De Bach konnt zu Köthen fir eng exzellent Kapell komponéieren. De Fürst Leopold
hat bis zu 17 Museker engagéiert, déi zum Deel aus der Kapell vum preisesche
Kinnek Friedrich Wilhelm I. komm sinn, déi 1713 opgeléist gi war. Aacht
Instrumentalisten hate Solistequalitéiten an de Rang vum "Cammermusicus". Den
Herzog huet seng Kapell mat gudden Instrumenter ausstafféiert, an huet de Bach
1719 op Berlin geschéckt, fir en neien Cembalo ze kafen. Do konnt de Bach de
Markgrof Christian Ludwig vu Brandenburg kenneléieren. Fir hien huet hien 1721
eeler a méi nei Instrumentalsätz zu de "Six Concerts avec plusieurs Instruments"
zesummegestallt, déi méi spéit "Brandenburgische Konzerte" genannt goufen (BWV
1046-1051).

Nodeem de Bach 1720 no enger Rees vun zwéi Méint vum Haff vu Karlsbad zréckkomm
war, huet hie misse gewuer ginn, datt seng Fra Maria Barbara no kuerzer
Krankheet gestuerwen, an de 7. Juli begruewe gi war. Den 3. Dezember 1721 huet
hie sech mat der Anna Magdalena bestuet, der Duechter vum fürstlechen Haff- a
Feldtrompettist zu Sachsen-Weissenfels Johann Kaspar Wilcke, déi 1720 als
Sopranistin un de Köthener Haff komm war.

Och aus dësem Bestietnes gounge vill Kanner eraus, vun deenen déi meescht awer
schonn am fréien Alter nees gestuerwe sinn: Christiana Sophia Henrietta (*
Fréijoer 1723; † 29. Juni 1726), Gottfried Heinrich (* 26. Februar 1724),
Christian Gottlieb (gedeeft 14. Abrëll 1725; † 21. September 1728), Elisabeth
Juliana Friederica (gedeeft 5. Abrëll 1726), Ernestus Andreas (* 30. Oktober
1727; † 1. November 1727), Regina Johanna (10. Oktober 1728; † 25. Abrëll 1733),
Christiana Benedicta (* 1. Januar 1730; † 4. Januar), Christiana Dorothea (* 18.
Mäerz 1731; † 1732), Johann Christoph Friedrich (* 21. Juni 1732), Johann August
Abraham (* 5. November 1733; † 6. November 1733), Johann Christian (* 5.
September 1735), Johanna Carolina (gedeeft 30. Oktober 1737), Regina Susanna
(gedeeft 22. Februar 1742).

Als Bäitrag zu der musikalescher Erzéiung vu senge Kanner hat de Bach den 22.
Januar 1720 d'Clavierbüchlein fir den eelste Jong Wilhelm Friedemann
ugefaangenn, an deem ënner anerem déi zweestëmmeg Inventiounen an dräistëmmeg
Sinfonien ze fanne waren. D'Clavierbüchlein vor Anna Magdalena Bachin (1722)
weist Fréifaassunge vun de Franséische Suiten. Nieft dem Wohltemperierten
Klavier an de sechs Violinpartiten a -sonate sinn dat déi autograph
Instrumentalkompositiounen déi sécher op d'Köthener Zäit datéiert kënne ginn.

Am September 1720 gouf d'Organisteplaz zu St. Jakob zu Hamburg fräi, fir déi
sech de Bach gemellt hat. Hie gouf och vum Hamburger Rot fir e Proufspill
zougelooss, huet awer dann ofgesot, wahrscheinlech well d'Iwwerhuele vun der
Plaz mat enger grousser Kafzomm verbonne war.

Méiglecherweis ass d'Widmung vun de Brandenburgischen Konzerte vum 24. Mäerz
1721 fir de Markgrof Christian Ludwig vu Brandenburg am Zesummenhank mam Bach
senger Sich no enger neier Plaz ze gesinn.

Aus onbekannte Grënn huet de Fürst Leopold sech duerno ëmmer méi vum Bach senger
Ensembelmusek ofgewand. Vläicht bezitt sech d'berühmte Plaz am Bach sengem Bréif
vum 20. Oktober 1730 u säi Jugendfrënd Georg Erdmann op déi Ännerung am
Museksgout vum Fürstenhaus, woubäi hien ongerechterweis der Fra vum Fürst
d'Haaptschold gëtt: "Daselbst [in Köthen] hatte einen gnädigen und Music so wohl
liebenden als kennenden Fürsten; bei welchem [ich] auch vermeinte meine
Lebenszeit zu beschließen. Es musste sich aber fügen, dass erwehnter
Serenissimus sich mit einer Berenburgischen Princeßin vermählete, da es denn das
Ansehen gewinnen wollte, als ob die musicalische Inclination [= Neigung] bey
besagtem Fürsten in etwas laulicht werden wollte, zumahln da die neüe Fürstin
schiene eine amusa zu sein." Dëst gëtt doduerch bestätegt, datt nodeem de Bach
gaange war, seng Plaz zu Köthen net méi nobesat gouf.

Nom Doud vum Johann Kuhnau de 5. Juni 1722 gouf zu Leipzig d'Plaz vum
Thomaskantor fräi. No engem éischte Proufspill de 14. Juli gouf vun de Bewerber,
zu deenen de Johann Friedrich Fasch (Kapellmeeschter um Haff zu Anhalt-Zerbst)
an de Christian Rolle (Musekdirekter zu Magdeburg) gezielt hunn, de Georg
Philipp Telemann gewielt. Well den Telemann awer wéinst enger Gehaltserhéijung
zu Hamburg bliwwen ass, gouf eng zweet Kantoratsprouf aberuff, wou nieft dem
Bach de Georg Friedrich Kauffmann aus Merseburg, dee fräiwëlleg zréckgetrueden
ass, de Johann Christoph Graupner (Kapellmeeschter zu Darmstadt) an de Balthasar
Schott (Organist an der Neuen Kirche zu Leipzig) kandidéiert hunn.

De Bach huet de 7. Februar 1723 als Proufstéck d'Kantaten Jesus nahm zu sich die
Zwölfe (BWV 22) an Du wahrer Gott und Davids Sohn (BWV 23) opgefouert. Gewielt
gouf de Graupner, deen awer huet missen ofsoen, well den hessesche Landgrof hien
net entloosse wollt. Domat gouf de Bach als "drëtt Wal" Thomaskantor, en Amt,
wat e bis zu sengem Doud behalen huet.

Den Titel vum Fürstleche Köthenesche Kapellmeeschter duerft de Bach weider
féieren, an hien huet bis zum Doud vum Fürst am Joer 1728 Musek fir d'Festdeeg
geliwwert.

Enn Mee 1723 huet de Bach säin Déngscht zu Leipzig opgeholl. Als Kantor a
Musekdirekter war hie fir d'Musek an de véier Haaptkierche vun der Stad
verantwortlech. Dozou huet och d'Virbereedung vun enger Kantatenopféierung all
Sonnden an all Feierdag gezielt. Ausserdeem war hie fir de Museksunterrecht an
der Thomasschoul responsabel. D'Internatsschüler ware verflicht, als
Chouersänger d'Gottesdéngschter matzegestalten. Säin Deputat als
Latäinprofesser, wat mat senger Plaz traditionell verbonne war, huet hie géint
Suen un e Schoulmeeschter vun der Schoul iwwerdroen.

Gläich nodeem en ukomm war, huet de Bach ugefaangen, Kantate fir d'Opféierungen
ze komponéieren oder z'iwwerschaffen. Bei där systematescher Aarbecht muss an
den éischten zwee Joer am Schnëtt ongeféier ee Wierk pro Woch entstane sinn,
duerno goung et méi lues virun. Am Ganze sinn zwéi komplett Joergäng
iwwerliwwert, den Nekrolog erzielt vun dräi weideren (kuckt Bachkantaten). Am
Ganze sollen an där Zäit ongeféier 300 Kantaten entstane sinn.

Fir Chrëschtdag 1723 huet de Bach déi zweet Fassung vum Magnificat an Es-Dur mat
de Sätz fir Chrëschtdag (eng éischt Fassung gouf et ouni dës Sätz schonn den 2.
Juli 1723) geschriwwen, fir de Karfreideg 1724 säi bis dohi gréisst Wierk
d'Johannespassion, a fir Chrëschtdag 1724 e Sanctus. Wuel um Ufank vum Joer 1725
ass de Bach dem Textdichter Christian Friedrich Henrici alias Picander begéint,
dee schliisslech den Text fir d'Matthäuspassion geliwwert huet, déi 1727 oder
1729 uropgefouert gouf.

D'Opféierungsbedingungen hate sech an dësen éischte Leipziger Joren insgesamt
verschlechtert. De Bach huet sech gezwonge gesinn, dem Rot vun der Stad Leipzig
den 23. August 1730 genee senge Virstellunge vun der vokaler an instrumentaler
Ausstattung vun enger „wohlbestallten Kirchenmusic“ ze dokumentéieren. Dësen
„höchstnöthige Entwurff“ ass haut eng wichteg Source fir d'historesch
Opféierungspraxis vu senge Wierker.

De Bach huet sech déi Zäit beméit, den Titel vum Haffkompositeur zu Dresden ze
kréien, well hie mat der Pai onzefridde war, den héije Liewenskäschten an der
Leipziger Obregkeet, déi dem Bach säi Schafen net a sengem Sënn gefërdert huet,
wéi an engem Bréif aus dem Joer 1730 ze liesen ass : „Da aber nun (1) finde, daß
dieser Dienst bey weitem nicht so erklecklich als mann mir Ihn beschrieben, (2)
viele accidentia dieser station entgangen, (3) ein sehr theurer Orth u. (4) eine
wunderliche und der Music wenig ergebene Obrigkeit ist, mithin fast in stetem
Verdruß, Neid und Verfolgung leben muß, als werde genöthiget werden mit des
Höchsten Beystand meine Fortun anderweitig zu suchen.“.

1729 huet de Bach d'Leedung vum Collegium musicum iwwerholl, wat 1701 vum
Telemann gegrënnt gi war, déi hie bis 1741, vläicht souguer bis 1746, behalen
huet. Mat där studentescher Instrumentalkapell - et gouf nach weiderer zu
Leipzig - huet hien däitsch an italienesch Instrumental- a Vokalmusek
opgefouert, ausserdeem huet hien eng jett vu senge weltleche Kantate
geschriwwen, wéi z. B. Hercules am Scheidewege, déi hien "Dramma per la Musica"
oder "Dramma per Musica" genannt huet, an déi strukturell no bei der Oper
stoungen. An der Bauernkantate an der Kaffeekantate weist sech, datt hien och am
humoristesche Genre schreiwe konnt. D'Kaffeekantate gouf wahrscheinlech am
"Zimmermannischen Caffee-Hauß" opgefouert, wou hie mam Collegium musicum
konzertéiert huet. Eemol pro Woch, während der Leipzeger Mass souguer zweemol,
goufen hei oder am Kaffeehausgaart deen dozou gehéiert huet, owes sou
"Musikalischen Concerten, oder Zusammenkünffte" ofgehalen. Si gëllen als Noweis
vum biergerleche Verlaangen no méi héijer musikalescher Ënnerhalung zu Leipzig.
Dem hunn och déi vill Cembaloconcerte fir bis zu véier Soliste gedéngt, déi zum
gréissten Deel als nei Arrangementer vu meeschtens eegene Violin- oder
Hautboisconcerten an Instrumentalsätz aus Kantaten, awer och aus frieme Virlagen
(z. B. Vivaldi) entstane sinn. Als Soliste stoungen nieft dem Bach selwer seng
Bouwen a Schüler zur Verfügung.

Fir dësen Unterrecht huet de Bach méi nei awer och méi eeler Kompositioune
benotzt. Vill dovun huet hien zesummegefaasst, an als Clavierübung I, II, III
und IV verëffentlecht.

Schonn zu Weimar an zu Köthen hat de Bach Huldegungskantate fir d'Fürstenhaiser
vu Weimar, Weissenfels a Köthen souwéi Festmuseken a Forum vu Kantate fir
verschidden Uläss komponéiert. Zu Leipzig si weider Wierker an deem Genre
entstanen, woubäi de Bach jeefeg eeler Virlage verschafft huet. D'Festmuseken an
Huldegungskantate waren zum Beispill fir den Ëmkrees vun der Universitéit an der
Thomasschoul souwéi fir d'Kurfürste Friedrich August I. an II. vu Sachsen
geduecht, déi gläichzäiteg als August II. an III. Kinneke vu Polen waren. Och
weider Adeleg a räich Bierger goufe mat musikaleschen Éierunge beduecht.

Déi Kantate goufe meeschtens am Fräien opgefouert, an hunn dofir misse mat
Chouer an Instrumentalkapell staark besat sinn. Dat war virun allem méiglech,
nodeem de Bach de Collegium musicum iwwerholl hat. Zur Verstäerkung stoungen him
d'Museker vun der musicalischen Stadt Compagnie zur Verfügung.

Iwwer d'Opféierung vu sou engem Wierk, nämlech der Kantat „Preise dein Glücke,
gesegnetes Sachsen“ (BWV 215) fir dem August III. säi Kréinungsjubiläum de 5.
Oktober 1734, gëtt et ëmfangräich Opzeechnungen an der städtescher Chronik. Well
d'kinneklech Famill zu Leipzig keng eege Residenz hat, gouf si am biergerlechen
Apelesche Stadpalais ënnerbruecht.

Des Weidere gëtt de Wee vum Zuch bis zu der Logis vum Kinnek beschriwwen. Den
Dag drop ass den 1. Trompettist Gottfried Reiche, de Senior vun der
Musikalischen Stadt Compagnie gestuerwen, „weil er vorher ...wegen des Blasens
große Strapazzen gehabt, und auch der Fackel Rauch ihm sehr beschwerlich
gewesen.“

Och an där Kantat huet de Bach eeler Kantatesätz benotzt. Ee vun de Sätz gouf
méi spéit an d'Messe in h-Moll opgeholl.

Eng jett vu sengen Huldegungskantaten huet de Bach kuerz nodeem e se geschriwwen
hat a geeschtlech Wierker ëmgewandelt. Där Parodieprozedur ass
d'Chrëschtdagsoratorium vu 1734/1735 ze verdanken, d'Himmelfahrtsoratorium vu
1735 an d'Ouschteroratorium. Duerch d'Parodéiere vu geeschtleche Kantate sinn
déi sougenannt Lutheresch Massen entstanen, souwéi och d'Urfaassung vun der Mass
a Si mineur vu 1733 (déi sougenannt Missa), déi nëmmen de Kyrie an de Gloria
ëmfaasst huet. Nodeem dëst Wierk beim kurfürstlechen Haff zu Dresden agereecht
gouf, krut de Bach den 19. November 1736 endlech d'Noriicht, sech Compositeur
bey Dero Hoff-Capelle nennen ze däerfen, allerdéngs net den erhoffte Ruff, vun
elo un an der Residenzstad Dresden ze wunnen an ze wierken.

Am Mee 1735 huet de Bach d'Bewerbung vu sengem Jong Johann Gottfried Bernhard
fir d'Plaz vum Organist an der Kierch Beatae Mariae Virginis zu Mühlhausen
ënnerstëtzt. De Bach huet sech vum 6. bis 20. Juni 1735 zu Mühlhausen opgehalen,
wou de Jong säi Proufspill absolvéiert huet. De 16. Juni 1735 gouf de Johann
Gottfried Bernhard zum Organist gewielt. Wéi de Bach zu Mühlhausen war, gouf hie
gefrot, op hie sech kéint d'Uergel an der Mariëkierch ukucken, déi huet misse
reparéiert ginn. Hien huet geroden, den Uergelbauer Zacharias Hildebrandt fir
d'Aarbechten ze huelen.

Op der Réckrees huet sech de Bach fir zwéin Deeg zu Weissensee opgehalen, wou
hien den 22. Juni 1735 d'Uergel an der Kierch St. Péiter a Paul gepréift huet,
déi vum Conrad Wilhelm Schäfer reparéiert gi war.

Ob de Bach direkt nees op Leipzig zréckgefuer ass, oder nach aner Stied besicht
huet, ass net bekannt. Seng Presenz zu Leipzig ass eréischt fir Ufank August
nees beluecht. Den 3. August gouf d'Namenstagskantate (wahrscheinlech BWV 207a)
fir de Friedrich August II. opgefouert .

An de 1740er Jore schéngt sech de Bach vun Neikompositioune fir d'Kierch an de
Collegium musicum zréckgezunn ze hunn.

Am Mee 1747 huet hien op Invitatioun vum Friedrich dem Groussen, an deem senger
Haffkapell de Carl Philipp Emanuel Bach ugestallt war, Potsdam a Berlin besicht,
an op de Pianoforti an Uergelen improviséiert. Hien huet versprach, en Thema wat
de Kinnek géif virginn als Fug auszeféieren, an a Koffer ze stiechen. Aus dësem
Versprieche gouf d'Musikalescht Affer, eng Sammlung vun zwou Fugen (dräi- a
sechsstëmmig), zéng Kanonen an enger Triosonat, all iwwer datselwecht Thema.

„Einige canonische Verænderungen über das Weynacht-Lied: Vom Himmel hoch da
komme ich her vor die Orgel mit 2. Clavieren und dem Pedal“ heescht e
Variatiounswierk wat de Bach fir seng Entrée 1747 an d'„Correspondierende
Societæt der musikalischen Wissenschaften“ (gegrënnt vum Lorenz Christoph
Mizler) agereecht hat. Et gëllt als e bedeitend kontrapunktescht Spéitwierk vum
Bach.

E weidere kontrapunktesche Wierkzyklus ass d'Kunst der Fuge, eng éischt Kéier
fäerdeggestallt 1742, mä deen awer duerno bis 1749 erweidert an iwwerschafft
gouf. D'Sammlung vun einfache Fugen, Géigefugen, Spigelfugen, Fuge mat méi
Themaen a Kanone stellt e Kompendium vun den Technike vun der Fugekompositioun
duer.

An déi lescht Joer fält och d'Vollendung vun der Mass a Si mineur fir déi de
Bach d'Missa vun 1733, de Sanctus vu 1724 an aner eeler Kompositioune benotzt
huet.

A senge leschte Joren huet de Bach un enger Aakrankheet gelidden. Och vu
motoresche Stéierungen am rietsen Aarm geet riets. Zanter 1749 si guer keng
Schrëftstécker méi vun him erhalen. Déi lescht bekannten Ënnerschrëft staamt vum
6. Mee 1749. Seng Fra Anna Magdalena oder säi Jong Johann Christian hu bal all
Dokumenter ënnerschriwwen. D'Sehverméigen huet sou staark nogelooss, datt sech
de Bach vum schonn deemools ëmstriddenen Okultist John Taylor operéiere gelooss
huet, dee vum 4. bis zum 7. Abrëll 1750 zu Leipzig war. Komplikatiounen hunn eng
weider Operatioun noutwenneg gemaach. Fir eng kuerz Zäit konnt de Bach nees
gesinn, hie krut awer e puer Deeg viru sengem Doud e Schlag. De Bach ass den 28.
Juli 1750 gestuerwen. Am haaptsächlech vum Carl Philipp Emanuel Bach a Johann
Friedrich Agricola verfaassten, 1751 fäerdeggestallten a 1754 verëffentlechten
Nekrolog heescht et zum Bach senger Krankheet a sengem Doud:

Déi méi nei Bachfuerschung hält et allerdéngs och fir méiglech, datt dem Bach
seng Zockerkrankheet d'Ursaach dofir war, datt hien ëmmer manner gesinn huet, an
och datt hien e Schlag krut.

Nodeem en zweemol geréckelt gouf, läit säi Graf haut an der Leipzeger
Thomaskierch.

Wann een dem Bach sengem Jong Carl Philipp Emanuel Bach gleewe kann, dann huet
sech de Bach beim Komponéieren als Autodidakt ugesinn. Et gëtt op allefall keng
Prouf fir e Kompositiounsunterrecht. Der Ënnerweisung bei sengem Brudder zu
Ohrdruf „mag wohl einen Organisten zum Vorwurf gehabt haben u. weiter nichts“
(C. Ph. E. Bach 1775). Spéider wier dem Bach säin Openthalt beim Buxtehude eng
Geleeënheet gewiescht, ënnerriicht ze ginn, mä dëst ass net beluecht. Datt de
Bach als Autodidakt zu engem bedeitende Komponist ginn ass, war méiglech, well e
vu senger Jugend un d'Wierker vun de verschiddenste Komponisten duerchstudéiert
huet, an aus hinne geléiert huet. Dëst ass duerch Héieren, Liesen, Ofschreiwen,
Transkribéieren, Beschaffen an Nomaache vun der Musek souwéi duerch Iwwerhuele
vu kompositoresche Mëttelen, Formen a Gattunge geschitt. Den C. Ph. E. Bach
dozou (1775):

Verschidde berühmte Museker, déi de Bach deelweis perséinlech kannt huet, si
schwéier zouzeuerdnen. Si hate selwer ënnerschiddlech Musek verschafft an de
Bach mat hire Wierker beaflosst, wéi zum Beispill Jan Dismas Zelenka, Johann
Mattheson, Georg Philipp Telemann, Reinhard Keiser a Georg Friedrich Händel.

Op de Bach och Ureegunge vu senge Jongen Wilhelm Friedemann a Carl Philipp
Emanuel opgeholl huet, ass net sécher, mä unzehuelen. Datt verschidde
Kompositioune vun den zwéin eelste Bouwe vum Bach als Wierker vum Papp gëllen an
ëmgedréint, léisst dëst awer vermudden.

Mat Ausnam vun der Oper huet de Bach Wierker a quasi alle musikalesche Gattunge
vu senger Zäit komponéiert:

Dem Bach seng Wierker si gréisstendeels funktional gebonnen, beispillsweis als
Kantoren- an Organistemusek fir d'Kierch, Instrumentalmusek fir den Haff an
d'Biergertum oder Léierwierker fir den Unterrecht. D'Qualitéit vun der
Ausféierung iwwersteigt awer an de meeschte Fäll dat Üblecht. Verschidde Wierker
gi méi wäit wéi den tradéierte Formekanon. Dat ass virun allem de Fall bei den
Uergel- a Klavéierwierker, déi vum eegenen instrumentale Kënne geprägt sinn, a
bei de grousse kontrapunktesche Sammelwierker.

Dem Bach seng kierchlech Wierker si geprägt vu senger déiwer
protestantesch-lutheranescher Reliéisitéit. Vun him si ronn 250 Kantaten
iwwerliwwert, dovun zirka 200 Kierchekantaten. A senge Kantaten a Passiounen
huet de Bach heefeg op populär Chorale vum evangelesche Gesangsbuch
zréckgegraff. Eng grouss Zuel vu senge Wierker, virun allem aus der fréier Zäit,
gëllt als verschollen.

De Bach huet wahrscheinlech fënnef Passioune geschriwwen. D'Johannes- an
d'Matthäuspassioun sinn déi eenzeg erhalen authentesch Passiounen. Et gëtt
ugeholl, datt ënner den dräi anere verschwonnene Wierker eng Lukaspassioun an
eng Markuspassioun waren. Bei der fënnefter Passioun vermudde Fuerscher datt et
eng iwwerschaffte Variant vun der Matthäus-Passioun ass.

Dem Johann Sebastian Bach seng musikalesch Wierker sinn am
„Bach-Werke-Verzeichnis“ (BWV) katalogiséiert. E méi neit awer bäi wäitem net
sou dacks benotzte Verzeechnes ass d'„Bach-Compendium“ vun de
Musekwëssenschafler H.-J. Schulze a Christoph Wolff.

Nieft senger Wierkung als Museker a Komponist hat de Bach och en Afloss op
d'Musektheorie, déi méi spéit virun allem an de Schrëfte vum Johann Philipp
Kirnberger erfaasst ginn ass. Wahrscheinlech ugereegt duerch déi verschidden
Temperéierunge vum Andreas Werckmeister huet de Bach säi Wohltemperiertes
Klavier komponéiert, deem seng Popularitéit méi spéit der wueltemperéierter
Stëmmung zum Duerchbroch verhollef huet. Dem Bach goung et doran - wéi et de
Kirnberger beschriwwen huet - ënner anerem dorëms, d'Affekter duerzestellen, déi
vun der Temperéierung ofhängeg sinn, a si ze léieren.

Donieft gëtt de Bach dacks als Matgrënner vun der Spilltechnik mam Daum als
vollwäertege Spillfanger bei den Tasteninstrumenter genannt. Dës Technik huet
d'Ausdrocksverméige vun de Kompositioune bis an de virtuose Beräich eran
erweidert, awer och en elegant villstëmmegt Legatospill erméiglecht. „Er hatte
sich eine eigene Fingerordnung ausgesonnen, daß es ihm nicht schwer fiel, die
größten Schwierigkeiten mit der fließensten Leichtigkeit herauszubringen...Man
... weiß, daß es dabey hauptsächlich auf den Gebrauch des Daumens ankömmt, ..."
(aus Johann Adam Hiller: Mein Leben)

Ausserdeem huet sech de Bach fir d'Weider- an Neientwécklung vu
Musekinstrumenter agesat. Och dat war op eng Erweiderung vun de kompositoresche
Mëttel ausgeriicht. D'Viola pomposa ass seng Erfindung. Bei den
Tasteninstrumenter interesséieren hie besonnesch klanglech Neientwécklungen.
Hien huet sech zum Beispill mat hirer Temperéierung beschäftegt, bei den
Uergelen zum Beispill mat hirer Klangdispositioun an de mechanesche Qualitéiten.
E Beispill ass dem Bach seng „Disposition der neüen reparatur des Orgelwercks ad
D: Blasii“ (Mühlhausen 1708).

De Bach war e geschaten a gutt bezuelten Uergelinspekter, dee kee Blat virun de
Mond geholl huet. Dobäi huet en och mam Gottfried Silbermann zesummegeschafft.
Hien huet de Bach an der Entwécklung vum Pianoforte gefuerdert a gefërdert, wat
am Bach senge spéidere Joren no engem Bericht vu sengem Schüler Johann Friedrich
Agricola „von ihm völlige Gutheißung erlangte“.



https://lb.wikipedia.org/wiki/Jeannot_Kreck%C3%A9

De Jeannot Krecké, gebuer de 26. Abrëll 1950 an der Stad Lëtzebuerg, ass e
fréiere lëtzebuergesche Politiker, Manager a Foussballspiller.

De Jeannot Krecké huet op der ULB zu Bréissel studéiert a gouf duerno
Turnprofesser.

Vun 1981 bis 1987 war hie Gemengerot zu Koplescht. Duerno ass en an d'Stad
geplënnert an huet sech do an der Gemengepolitik engagéiert; 1989 gouf en op der
LSAP-Lëscht fir d'éischt do an de Gemengerot gewielt.

Tëscht 1985 an 1997 war hie Member vum Comité-directeur vun der LSAP, a vun 1985
bis 1994 och Trésorier.

1989 gouf de Jeannot Krecké an d'Chamber gewielt, a gouf bis zu sengem Récktrëtt
ëmmer erëmgewielt. Vun 1994 bis 2004 war hie President vun der Chamberfraktioun
vun der LSAP.

Tëscht 2004 an 2009 war de Jeannot Krecké Minister fir Wirtschaft an
Aussenhandel a Minister fir Sport an der Regierung Juncker-Asselborn I. An der
Regierung Juncker-Asselborn II, déi den 23. Juli 2009 vereedegt gouf, war hie
bis den 31. Januar 2012 Minister fir Wirtschaft an Aussenhandel a Minister fir
Energie. No sengem Récktrëtt vun där Plaz, aus perséinleche Grënn, huet den
Etienne Schneider déi Funktioun iwwerholl.

De Jeannot Krecké ass e begeescherte Segeler a fréiere Foussballspiller. Tëscht
dem 15. November 1970 am 26. Mee 1977 huet hien 18-mol fir déi lëtzebuergesch
Foussballnationalequipe gespillt.

Als Foussballspiller, huet hien ënner anerem bei der Etzella a beim Progrès
gespillt.

De Jeannot Krecké war 1987 Matgrënner an éischte President vun der A.s.b.l.
Association Luxembourg Alzheimer. 1997 gouf hie President vun der Fondation
Alzheimer.

No sengem Récktrëtt als Minister, Enn Januar 2012, huet hien de 27. Mäerz 2012
seng eege Firma Key International Strategy Services s.à r.l., eng
Consulting-Firma, gegrënnt.

Den 30. Juni 2012 gouf hien an den Opsiichtsrot vu Sistema opgeholl, enger
grousser russescher Firma, déi zu London op der Bourse notéiert ass. Hien ass
weiderhin de Vertrieder vun der lëtzebuergescher Regierung am Opsiichtsrot vun
ArcelorMittal.

De Jeannot Krecké ass President vun der East West United Bank a
Verwaltungsrotmember vun der China Construction Bank Europe, Jan de Nul Group,
Sofidra, Novenergia, Calzedonia Finanziaria an hie war Beroder bei Genii
Capital.



https://lb.wikipedia.org/wiki/Hypertext_Transfer_Protocol

Den Hypertext Transfer Protocol (kuerz HTTP) ass en Netzwierkprotokoll, deen zur
Iwwerdroung vun Daten, besonnesch zum Luede vu Websäiten aus dem World Wide Web,
benotzt gëtt. An anere Wierder regelt dëse Protokoll d'Kommunikatioun tëscht dem
WWW-Client an dem WWW-Server.

De Protokoll gouf ufanks den 1990er Jore vum Tim Berners-Lee am
Kärfuerschungsinstitut CERN zesumme mat der URL an HTML entwéckelt, woumat de
World Wide Web gebuer war.

Den HTTP-Protokoll, mat deem de Benotzer selwer net a Kontakt kënnt, baut am
TCP/IP-Referenzmodell um zouverlässegem Transmission Control Protocol op a läit
sou op der véierter Schicht vun dësem Modell. HTTP ass en einfachen, séieren
awer zoustandslose Protokoll, deen nom Request/Response Prinzip operéiert.

En HTTP-Client, wéi typescherweis de Webbrowser, lancéiert ëmmer
d'Kommunikatioun. Wann op enger Websäit de Link zu der URL
http://lb.wikipedia.org/beispill.html aktivéiert gëtt, so gëtt un dee Computer
mam Numm lb.wikipedia.org eng Ufro (Request) geschéckt an opgefuerdert d'Datei
beispill.html zréckzeschécken. Dobäi muss fir d'éischt den Numm lb.wikipedia.org
iwwer DNS-Protokoll an eng IP-Adress ëmgesat ginn. Ass dat geschitt, gëtt eng
TCP-Connectioun zum Standard-Port 80 tëscht dem Browser an dem Server établéiert
an d'Ufro a Form vun enger HTTP-Ufro un de Server gestalt. De Server sengersäits
lauschtert iwwer säi Port 80, datt ee Client him eng Ufro zouschéckt.

Zousätzlech Informatiounen, wéi zum Beispill iwwer de Browser oder zur
gewënschter Sprooch, kënnen iwwer Request-Headeren iwwerdroe ginn. Soubal de
Client seng Ufro lancéiert huet, schéckt de Webserver sengersäits eng
HTTP-Äntwert (Response) zréck. Dës start mat der Versiounsnummer vum Protokoll a
besteet aus den Header-Informatioune vum Server, enger eideler Zeil an dem
Contenu vun der ugefuerderter Datei, respektiv mat enger Feelermeldung, wann
d'Datei net um Server fonnt ka ginn oder wann de Benotzer net autoriséiert ass
drop zouzegräifen.

An der Praxis ass dacks nach ee Proxy-Server tëscht geschalt, wat déi ganz
Kommunikatioun méi komplizéiert mécht. Ee Proxy-Server ass en Tëschespäicher
(Cache), fir den Original-Server z'entlaaschten a spillt vis-à-vis vum Client de
Server, vis-à-vis vum Server awer de Client.

Beim zoustandslosem HTTP-Protokoll ass d'Verbindung tëscht den zwee
Kommunikatiounpartneren no enger erfollegräicher Dateniwwerdroung ofgeschloss.
An anere Wierder ass all Interaktioun onofhängeg vun der vireger Aktioun a kann
déi nächst Interaktiounen net beaflossen. Dës Virgoensweis stellt awer zum
Beispill beim E-Commerce Problemer duer. Wéi soll de Server sech mierken, wat ee
Benotzer alles a sengem Weenchen huet?

Mat Cookies soll dëse Problem aus der Welt geschaaft ginn. Cookies ginn dem
zoustandslosem HTTP-Protokoll d'Méiglechkeet, Informatiounen, déi de Client vum
Server geliwwert kritt, a Form vu klengen Dateien op der Clientsäit ze
späicheren an dës Informatiounen an enger spéiderer Ufro un de Server nees
z'iwwerginn. Sou kann eng logesch zesummenhängend Sëtzung iwwer verschidde
physikalesch Verbindungen opgebaut ginn.



https://lb.wikipedia.org/wiki/Huerg%C3%A4ns

D'Huergäns, och nach Hoergäns oder Krukert (Grus grus), ass e Vugel aus der
Famill vun de Gruidae. D'Aart gehéiert also net zu de Gänsen (Anseridae).

D'Huergänse liewe vum Fréijoer bis an den Hierscht an de Fiichtgebidder an an de
Mouere vu Skandinavien, Osteuropa an och groussen Deeler vu Sibirien. Si friesse
Planzen a kleng Déieren. D'Zuel vun de Bruttkoppelen huet zanter dem Ufank vun
den 1990er Joren zougeholl, sou datt d'Aart haut net a Gefor ass. 2003 gouf de
Bestand op ronn 360.000 Exemplare geschat.

Am Hierscht verloossen d'Huergänsen hir Bruttgebidder am Norden a fléien a
Gruppen no Süden, wou s'iwwerwanteren. Déi europäesch Huergänsen iwwerwantere
virun allem am Süde vu Spuenien, an Nordafrika an zum Deel och südlech vun der
Sahara. Zanter enger Rëtsch Joren iwwerwantert och eng Grupp vun hinnen um Lac
du Der am Nordoste vu Frankräich. Eng aner Grupp iwwerwantert an de Landes am
Naturschutzgebitt ëm d'Kueleweieren an der Géigend vu Morcenx an Arjucanx wat
zanter 1990 eng Plaz vun internationaler Importenz fir hir Iwwerwanterung ass.
Am Virfréijoer zéie se dann erëm an ëmgedréinter Richtung an hir Bruttgebidder
zréck.

D'Huergäns ass e grousse Vull, deem säi Fiederkleed unis gro ausgesäit. Vun no
gekuckt gesäit ee vill gro Nuancen déi iwwer de Réck dacks an d'brongelzegt
iwwerginn, woubäi verschidde Vulle ganz aus de Rei danzen, veschiddner kënne
ganz blatzeg bis wäiss ausgesinn, an anerer ganz donkel. Et gëtt ugeholl datt
d'Fiederkleed direkt no der Mauser méi hell ass, mä et goufen der och schonn
observéiert déi laang no der Mauser nach ganz hell waren. Jong Vullen hunn e bal
ganzt unisbrongt Fiederkleed.

Während dem Zuch forméieren d'Huergänse meeschtens spektakulär Gruppen, dacks a
Form vun engem Kreesbou, engem V, engem W oder enger Eent. Déi speziell
Fluchformatiounen hëllefen Energie spueren. E Flillekeschlag generéiert op der
Extremitéit vum Flillek e kreesfërmegen opsteigende Loftwierbel op deen de Vull
hannendru sech souzesoe stäipe kann. Fir deen Effet ausnotzen ze kënnen a keng
Kollisounen ze provozéieren , mussen d'Hoergänse beim Fluch ëmmer eng un
d'Wandvitess ugepasst Distanz zueneen halen. Eng Formatioun vu 25 Hoergänse ka
sou mat demselwechten Energievebrauch ëm déi 70 % méi wäit fléie wéi en enzelne
Vull.

Um Zuch hale se Kontakt ënnerenee mat engem charakteristesche Ruff, dee wäit ze
héieren ass (a ville Sproochen ass hiren Numm vun deem Ruff ofgeleet). De Ruff
ass besonnesch wichtig beim Nuetsfluch. D'Hoergänse fléien net nëmmen a
Formatioun mä och dacks a Gruppen mat bis en etlech honnert Vullen.

D'Hoergäns kann eng Fluchvitess vu 40 bis 80 Kilometer an der Stonn, bei
gënstegem Wand souguer bis 100 km erreechen. Hir Fuchhéicht iwwer dem Flaachland
läit tëscht 200 a 1.500 Meter. Fir iwwer d'Bierger ze kommen z. B. an de
Pyrenäen, fleie s'op 4.000 Meter an am Himalaya souguer alt bis op 10.000 Meter.

Wéi vill aner Vullen huet d'Huergäns differenzéiert Friessgewunnechten. Just
virun an an der Bruttzäit (Fréijoer a Summer) frësst se haaptsächlech, fir méi
en héije Proteingehalt ze kréien, kleng Déiere wéi Insekten, Schleeken a Wierm
awer och Fräschen, Eidechsen a kleng Schlaangen, a raibert souguer d'Näschter vu
Spatzevullen aus. Während der Iwwerwanterung huet se Preferenze fir Planzekascht
wéi Grieser, Somkären a jonk Planzen.

Déi meescht Koppele bleiwen hiert ganzt Liewen zesummen. D'Huergänse bréien um
Buedem. Si bauen hiert Nascht op fiichtem, dacks op suppegem Ënnergrond oder am
niddrege Waasser. Fir de Bau vum Nascht benotzen se Lëtschen an aner Grieser a
Planzen am Ëmkrees vun 10 m rondereëm d'Nascht, dat en Duerchmiesser bis zu
engem Meter huet. Et läit dacks 10 bis 20 cm iwwer der Waasseroberfläch.
D'Weibche leet ee bis dräi, meeschtens zwee Eeër, déi vu béide Partner bebritt
ginn. D'Jippercher verloossen d'Nascht ongeféier een Dag nom Ausgoen, a ginn da
jiddwereent vun engem vun den Eltere begleet a gefiddert. Schonn no dräi Deeg
sichen déi Kleng hir Nahrung selwer.

Lëtzebuerg läit op der westlecher Fluchroute vun den Huergänsen. Si zéien also
zweemol am Joer, am Hierscht (Oktober bis November) an am Virfréijoer
(Februar-Mäerz) iwwer Lëtzebuerg ewech. Dobäi ginn all Joer tëscht 30.000 a
50.000 Huergänse gezielt. Meeschtens fléie s'iwwer d'Land ewech, nëmmen
heiannsdo loosse se sech do nidder fir ze raschten.

All Huergänsen déi am Hierscht iwwer Lëtzebuerg zéien, fléien op de Lac du Der,
wou se Rascht maachen, a vu wou se duerno weider no Süden zéien. E klengen Deel
vun hinnen iwwerwantert um Lac du Der.



https://lb.wikipedia.org/wiki/Helsinki

Helsinki (finn., schwed. Helsingfors) ass d'Haaptstad vu Finnland. D'Stad läit
am Süde vum Land, direkt un der Küst vum Ostmier. Zesumme mat den Nopeschstied
Espoo, Vantaa an Kauniainen huet d'Haaptstadregioun Helsinki (finn.
Pääkaupunkiseutu, schwed. Huvudstadsregionen) ronn 1,2 Milliounen Awunner.

Nodeem zirka 6 % vun der Bevëlkerung schwedesch als Mammesprooch hunn, ass
d'Stad, no finneschem Gesetz, offiziell zweesproocheg.

Helsinki gouf 1550 op Uerder vum schwedesche Kinnek Gustav Vasa I. gegrënnt fir
der - deemools russescher - Hafestad Reval (haut Tallinn) Konkurrenz op den
hollännesch-russeschen Handelsrouten an der Ostmierregioun ze maachen. Nodeem
d'Schweden awer schonn e puer Joer drop (1561) Estland, an domat och Reval,
ënner hir Kontroll kruten, hat de Projet Helsinki zanterhier keng Prioritéit méi
fir d'schwedescht Kinnekshaus.

Ongënschteg fir d'Entwécklung vun de Siidlunge war och hir geographesch Lag.
1640 gouf Helsinki op Decisioun vum schwedesche Verwalter dofir kuerzerhand méi
no un d'Mier, bei d'Mëndung vum Floss Vantaa, geréckelt. Nodeem d'Russen am Laf
vum 18. Joerhonnert zweemol d'Stad ageholl haten, gouf 1748 d'Festung
Suomenlinna opgeriicht. All déi Zäit war Helsinki awer ni méi wéi eng kleng
Provenzstiedchen an nach ufanks vum 19. Joerhonnert hat d'Stad nëmmen ëm déi
4.000 Awunner.

1808 gouf Finnland vum russeschen Zar Alexander I. eruewert. Fir de schwedeschen
Afloss an der Regioun nach weider ze reduzéieren, huet den Zar d'Haaptstad 1812
- vum elo russesche Groussherzogtem Finnland - vun der traditionell schwedesch
dominéierter Stad Turku op Helsinki verleeë gelooss. Helsinki hat och de
Virdeel, datt et méi no bei Sankt Petersburg louch. Nodeem d'Stad 1809 zu zwee
Drëttel duerch e grousst Feier zerstéiert gi war, hunn d'Russen den Zentrum vun
Helsinki komplett nei, am monumental-klassizisteschem Stil, opbaue gelooss. Eng
ganz Rei Gebaier, wéi z. B. den Doum, goufen deemools no Pläng vum däitschen
Architekt Carl Ludvig Engel realiséiert.

1819 gouf de Sëtz vum finnesche Senat op Helsinki geplënnert an zanter 1918 ass
et d'Haaptstad vun der onofhängeger Republik Finnland.

Nom Zweete Weltkrich ass Helsinki séier gewuess. D'Groussstad ass haut den
Zentrum vun enger Agglomeratioun an där em déi 1,2 Millioune Leit wunnen.



https://lb.wikipedia.org/wiki/Gr%C3%B6nland

Grönland, op Grönlännesch Kalaallit Nunaat „Land vun de Grönlänner“ an op
Dänesch Grønland [ˈgʀœnlanʔ] „Gréngland“, ass déi gréisst Insel vun der Äerd.
Geographesch gëtt se zum arkteschen Nordamerika gezielt, politesch ass se
autonome Bestanddeel vum Kinnekräich Dänemark.

Mat enger Fläch vun 2,2 Millioune Km2 ass Grönland ronn sechsmol sou grouss wéi
Däitschland. 4/5 vun der Insel si mat Äis bedeckt dat bis 3 000 m déck ass.
Nëmmen eng schmuel, héchstens 150 km breet Sträif laanscht d'Mier am Süden an am
Westen sinn äisfräi. Den héchste Bierg mat 3 733 m, den Gunnbjørn Fjeld, deen
och nach Hvitserk genannt gëtt, läit an Ostgrönland.

D'Insel gouf ëm 875 vun de Normannen entdeckt. Den Erik de Rouden huet se Gréngt
Land gedeeft an déi éischt europäesch Siidlung gegrënnt.

Vun 1261 un huet Grönland zu Norwegen gehéiert a koum sou mat Norwegen an de
Besëtz vun Dänemark. Wéi Norwegen 1814 onofhängeg gouf, huet Dänemark Grönland
awer behalen.

Vun 1979 u verwalt Grönland sech selwer an ass, am Géigesaz zu Dänemark, net
Member vun der EU.



https://lb.wikipedia.org/wiki/Gemeng_K%C3%A4erjeng

D'Gemeng Käerjeng ass eng lëtzebuergesch Gemeng, déi den 1. Januar 2012 aus der
Fusioun vun de Gemengen Nidderkäerjeng a Kënzeg entstanen ass.

Si mécht nërdlech d'Grenz mat Grass, enger Exklav vun der Gemeng Stengefort, a
mat der Gemeng Garnech, am Oste leien d'Gemeng Dippech an d'Gemeng Suessem, am
Süden d'Gemeng Déifferdeng an d'Gemeng Péiteng, an am Westen déi belsch Gemengen
Éibeng, Miezeg an Arel.

Dat eelst Zeeche vun Awunner um Terrain vun der haiteger Gemeng Käerjeng gouf an
den 1990er Joren entdeckt. Deemools gouf eng aristokratesch Grafkummer vu 4,3 op
4,2 Meter aus der Zäit vun de Gallier fonnt, déi op ongeféier 70 v. Chr. konnt
datéiert ginn.

  Méi Informatioun doriwwer am Artikel: Grafkummer vu Kënzeg Kënzeg gouf fir
d'éischt am 8. Joerhonnert an engem Dokument vum Karl Martell erwähnt.

Nidderkäerjeng gouf fir d'éischt de 4. Abrëll 1281 ernimmt, an engem
Fräiheetsbréif vun de Béimer. Deemools war et mat Uewerkäerjeng, Lénger a
Péiteng an der Hoheit Kerschen zesummegeschloss. Kënzeg krut seng Onofhängegkeet
wahrscheinlech schonn 1260.

An der Zäit vum franséische Regime vum Directoire bis zum Enn vum Premier Empire
war Käerjeng Haaptuert vun engem franséische Kanton am Département des Forêts.
1799 entsteet d'Mairie de Bascharage mat den Dierfer Nidderkäerjeng,
Uewerkäerjeng a Lénger. Den éischte Buergermeeschter gouf 1800 de Pierre
Clement.

Fir ze verhënneren datt d'Käerjenger Jongen ënner dem Napoléon an d'Arméi
aberuff ginn, goufen ënner dem Pierre Clement all d'Jongen déi gebuer goufen als
Meedercher agedroen. An den zwee Joer 1803 an 1804 goufen sou 16 Jongen zu
Meedercher 'gemaach'. No zwee Joer gouf d'Gebuerteregëster fir d'éischt
kontrolléiert an de Bedruch ass opgeflunn. De Pierre Clement an de Sekretär
Nicolas Himbert hu sou hiert Mandat verluer. 1805 gouf de Pierre Clement
allerdéngs erëmgewielt an ass nach bis 1816 Buergermeeschter bliwwen.

Den 18. Mee 2010 huet de Käerjenger Gemengerot, deeselwechten Dag wéi dee vun
der Gemeng Kënzeg, engem Accord zu enger Fusioun tëscht den zwou Gemengen
Nidderkäerjeng (mat Uewerkäerjeng a Lénger) a Kënzeg (mat Féngeg) zougestëmmt.
Bei engem Referendum, de 5. Dezember 2010 hunn an den zwou Gemengen eng
Majoritéit vun de Wieler sech fir eng Fusioun ausgeschwat (58 % zu
Nidderkäerjeng, 56,17 % zu Kënzeg).

D'Fusioun gouf definitiv am Gesetz vum 24. Mee 2011 portant fusion des communes
de Bascharage et de Clemency festgehalen an ass den 1. Januar 2012 a Kraaft
getrueden.

An der Gemeng Käerjeng ass d'Zone d'activité économique Robert Steichen
ugesidelt. Do hu sech am Laf vun der Zäit eng Partie grouss Betriber, wéi
Delphi, Luxguard an General Motors néiergelooss. Zanter 2006 ass och den
italienesche Fabrikant vu Kichenartikelen Tontarelli zu Käerjeng vertrueden. Am
selwechte Joer huet awer d'Entreprise TDK hir Dieren zougemaach, mä zanter 2012
produzéiert de Groussbäcker Pains & Tradition an engem Deel vun de fréieren Hale
vun der TDK seng Wueren.

D'Brasserie Nationale huet zu Käerjeng hire Sëtz. Do ginn d'Béiermarke
Bofferding a Battin produzéiert.

D'Bus- a Reesgesellschaft Sales-Lentz ass aus der fréierer Busentreprise Josy
Lenz ervirgaangen an hat sech am Ufank um fréiere Bauerenhaff vum Josy Lentz
ongeféier do wou haut de Smatch an der Rue de la Résistance ass établéiert. Wéi
se mat der Zäit méi grouss gouf, ass se aus dem Zentrum an d'Industriezon
geplënnert.

Duerch Nidderkäerjeng leeft d'N5, déi do Avenue de Luxembourg heescht an déi
Käerjeng mat Péiteng a mat der Stad verbënnt. Iwwer Käerjenger Terrain leeft och
d'Collectrice du Sud.

Op Käerjenger Buedem läit och d'Gare Nidderkäerjeng-Suessem un der Linn 70, déi
Péiteng an d'Stad matenee verbënnt. Och d'Eisebunnsstreck Péiteng-Ettelbréck
(Atertlinn) ass bis 1967 duerch Uewerkäerjeng a Kënzeg gelaf. Déi fréier Gare
vun Uewerkäerjeng, vun där just nach Ruinen iwwereg waren, gouf 2011 ofgerappt,
an der aler Gare vu Kënzeg ass haut e Café mat Versammlungsraim fir Veräiner.

Dat klengt Kënzeger Schlass gouf 1665 am Renaissance-Stil vum Johann Ferdinand
vu Blanchard gebaut a fofzeg Joer méi spéit dem Barock-Stil vun der Zäit
ugepasst. Och am 18. Joerhonnert goufe nach Verännerunge virgeholl. An de
leschte Jore stoung d'Gebai laang eidel, mä 2009 gouf et ëmfaassend renovéiert.



https://lb.wikipedia.org/wiki/Friddensnobelpr%C3%A4is

De Friddensnobelpräis ass ee vun de fënnef Präisser déi nom testamentaresche
Wëlle vum schwedeschen Industriellen an Erfinder Alfred Nobel verdeelt ginn. De
Präis gëtt zanter 1901 all Joer den 10. Dezember - um Doudesdag vum Nobel - zu
Oslo vum norwegeschen Nobelinstitut (Det Norske Nobelinstitut) verginn. Déi aner
Nobelpräisser ginn dogéint vun der schwedescher Nobelstëftung zu Stockholm
verdeelt. Norwegen a Schweden waren zur Zäit wou den Alfred Nobel gestuerwen ass
an enger politescher Unioun. Schweden eleng huet d'Aussepolitik vun den zwee
Länner bestëmmt. Den Nobel huet dofir gemengt, datt d'Gefor fir politesch
Korruptioun manner grouss wier wann Norwegen responsabel fir de Friddenspräis
wier.

Déi zwou éischt Konditioune si relativ kloer. Déi drëtt ass dogéint méi vague
formuléiert a kann doduerch och méi flexibel interpretéiert ginn. Dat
erméiglecht et zum Beispill och Verdéngschter ëm d'Mënscherechter (zanter 1960)
oder den Ëmweltschutz (2004) ze honoréieren.

Anescht wéi déi aner Nobelpräisser kann de Friddensnobelpräis nieft Persounen un
Organisatioune vergi ginn.

Nominatioune kënnen nieft de Membere vum Comité an de fréiere Präisdréier och
vun all Member vun enger Regierung oder dem Internationale Geriichtshaff zu Den
Haag agereecht ginn. Professeren aus de Fachberäicher vun de
Sozialwëssenschaften an de Kultur an Humanwëssenschafte kënne och Virschléi
maachen.



https://lb.wikipedia.org/wiki/Ettelbr%C3%A9ck

D'Stad Ettelbréck ass eng Uertschaft am Zentrum vu Lëtzebuerg an Haaptuert vun
der Gemeng mat deemselwechten Numm.

Ettelbréck läit op enger Héicht vun 199 Meter iwwer NN. Duerch d'Uertschaft
Ettelbréck fléissen d'Uelzecht an d'Waark. Den déifste Punkt ass tëscht Déifert
an Al op 191.5 m do wou d'Uelzecht an d'Sauer leeft.

Déi héchst Plaz ass um westlechsten Eck vun Ettelbréck am Wald nieft dem CR345
op der Grenz mat der Gemeng Feelen tëscht dem Kräizwee an der Useldéngerfréin op
enger Héicht vun 386 m.

Zu den Originne vum Numm "Ettelbréck" gëtt et verschidden Theorien: Enger vun
hinnen no wier den Numm op "Atilbriga", zréckzeféieren, dat op indogermanesch
"fruchtbare Buedem" bedeite géif. Eng aner seet, e géif op den Hunnekinnek
Attila (och als "Etzel" bekannt) zréck. D'Hunne solle bei der haiteger Gemeng
Schieren eng Bréck iwwer d'Uelzecht gebaut hunn an der spéiderer Stad sou den
Numm ginn hunn. (Etzelbréck -> Ettelbréck).

Duerch eng Poopstbull vun 1148 an 1161 ass Ettelbréck ënner d'Herrschaft vun der
Abtei Iechternach komm.

Ettelbréck huet a senger Geschicht schwéier Zäite matgemaach. Et ass puermol
verbrannt, well d'Stréidiech hunn deemools d'Feierkatastrophe begënschtegt. Déi
schroost Feierkatastroph war 1778, wéi gläich 480 Haiser ganz verbrannt sinn.
Eng Strooss vun Ettelbréck, den Aeschenhiwwel, erënnert haut nach un dës
Katastroph. Well d'Bierger schlecht dru waren, hu si der deemoleger
Landesfürstin Maria-Theresia geschriwwen a si ëm Hëllef gebieden. Si huet hinnen
dunn d'Erlaabnes ginn, fir all Mount e grousse Maart ofzehalen.

Ettelbréck als Portal vum Norden huet vill vum Bauerewiesen am Éislek
profitéiert. D'Véi- an d'Bottermäert, d'Akerbauschoul, de Landwirtschaftleche
Verband, d'Ettelbrécker Molkerei an d'Ettelbrécker Gare, wou d'Baueren hir
geschlasse Lou verfracht hunn, ware lauter positiv Elementer an dëser
Entwécklung.

Am Laf vun der Zäit ass Ettelbréck zu enger Industriestad ginn, wéi géint Mëtt
vum 19. Joerhonnert d'Bridder Godchaux zu Ettelbréck eng Wollwäscherei an eng
Spannfabréck opgemaach hunn. Och d'Miwwel- an d'Tubaksbranche hu sech zu
Ettelbréck niddergelooss.

Z'ernimmen ass och nach een historescht Ereegnes: Um Kiosk op der Schoulplaz
gouf de 5. Juni 1864 déi Lëtzebuerger Nationalhymn, Ons Heemecht, fir d'éischt
ëffentlech opgefouert.

Duerch d'Gesetz vum 4. August 1907 huet Ettelbréck den Titel "Stad" kritt.
(zesumme mat Diddeleng a Rëmeleng).

Hir schwéierst Zäit hat d'Stad wéi all aner Gemenge vum Éislek am Zweete
Weltkrich wéi de Sauerdall d'Südflank vun der Ardennenoffensiv gebilt huet.

Nom Zweete Weltkrich ass zu Ettelbréck de Brauch ageféiert ginn, den alliéierte
Befreier ze gedenken. Ettelbréck gouf zur "Patton"-Stad an huet dem Generol
George S. Patton e Square Patton ageriicht.



https://lb.wikipedia.org/wiki/Esperanto

Esperanto ass eng neutral international Sprooch, déi et Mënsche vu verschiddenen
Natiounen a Kulturen erméiglecht, sech op gläichem Fouss ze begéinen a mateneen
ze schwätzen. Den Dokter Ludwik Leyzer Zamenhof (1859-1917) huet dës Sprooch am
Joer 1887 ënner dem Schrëftstellernumm "Dr. Esperanto" ("esperanto"="een, deen
hofft") lancéiert; dësen Numm ass da fir d'Sprooch selwer zréckbehale ginn.

D'Zil vum Esperanto ass et glat a guer net, déi aner Sproochen z'ersetzen. Et
soll nëmmen als neutral Sprooch an der internationaler Kommunikatioun benotzt
ginn. Och wann Esperanto zueleméisseg keng Weltsprooch ass, sou gëtt et nawell
dach, iwwer all Kontinenter verdeelt, honnertdausende vu Leit, déi Esperanto net
nëmmen op Kongresser oder am (elektroneschen) Bréifverkéier, mä och am Alldag,
heiansdo souguer an der Famill schwätzen.

Esperanto bitt eng alternativ Aart a Weis, fir aner Länner a Kulture
kennenzeléieren. Vill Esperantiste benotzen op hire Reesen e weltwäit Netzwierk
vu Begaschtegongsméiglechkeeten, de sougenannte Pasporta Servo, e Verzeechnes
vun Esperantisten a méi wéi 70 Länner, déi bereet sinn, aner Esperantospriecher
fir näischt bei sech opzehuelen an hinnen hir Stad oder Heemecht ze weisen.

Am Juni 2009 koum dat éischt Léierbuch fir Esperanto op Lëtzebuergesch eraus:
"ESPERANTO mat der direkter Method".



https://lb.wikipedia.org/wiki/D%C3%A9i_zw%C3%A9i_vum_Bierg

Déi zwéi vum Bierg ass e Lëtzebuerger Film vum Menn Bodson, Marc Olinger a Gast
Rollinger aus dem Joer 1985. De Film spillt an der Zäit vum Zweete Weltkrich a
stellt dat dagdeeglecht Liewe während der däitscher Occupatioun duer. De
Mikrokosmos vum Duerf (dat ouni Numm bleift) steet dobäi exemplaresch fir déi
verschidde Schicksaler, déi d'Land huet missen erleiden.

Fir d'éischt a sechs 30 bis 40 Minutte laangen Episoden op der Tëlevisioun
gelaf, ass Déi zwéi vum Bierg duerno an enger gekierzter Versioun am Kino gelaf.

2001 huet de Centre national de l'audiovisuel de Film op Videoscassette
erausginn.

Zwéi gutt Kollegen, de Mill an de Välten, hu sech versprach ëmmer fireneen do ze
sinn. Wéi dat während der däitscher Occupatioun war, hunn e puer Leit, déi op
der Nazisäit stoungen, probéiert de Leit am Duerf d'Liewe schwéier ze maachen an
hu vun all Geleeënheet profitéiert fir bei der Gestapo Meldung ze maachen. Dem
Välten seng Famill gouf op sou eng Manéier verschleeft...

Am Dréibuch heescht de Film Di zwéi vum Bierg an op dem Filmplakat Déi zwee vum
Bierg.



https://lb.wikipedia.org/wiki/Claude_Meisch_(Politiker)

De Claude Meisch, gebuer de 27. November 1971 zu Péiteng, ass e lëtzebuergeschen
DP- Politiker. Hien ass zanter dem 4. Dezember 2013 Minister fir Erzéiung,
Kandheet a Jugend a Minister fir Fuerschung, Héichschoulen a Beruffsausbildung
an der Regierung Bettel-Schneider.

Virdru war hie vun 1999 bis 2013 Deputéierten an der Chamber, vun 2002 bis 2013
Buergermeeschter vun der Gemeng Déifferdeng a vun 2004 bis 2013 President vun
der Demokratescher Partei.

No der 13ième, déi hien am Lycée technique Mathias-Adam zu Péiteng ofgeschloss
huet, huet hien en Diplom [Referenz?] a Finanzmathematik op der Universitéit zu
Tréier gemaach (1998). No sengem Studium huet hien als Employé op der Banque de
Luxembourg geschafft. Zanter 1994 ass hie Member vun der DP an tëscht 1995 an
2000 huet hien d'Funktioune vum éischten nationale Vizepresident vun der
Jeunesse démocrate et libérale (JDL) a vum President vun der JDL-Sektioun
Déifferdeng ausgeüübt.

Den 10. Oktober 1999 ass de Claude Meisch an de Gemengerot vun der Stad
Déifferdeng gewielt ginn a war do, vum 31. Januar 2002 bis zu senger
Nominéierung als Minister, Buergermeeschter. An där Funktioun war hien och
Vizepresident vum Syndicat intercommunal de l'hôpital princesse Marie-Astrid zu
Nidderkuer a Member vum Büro vum Syndicat Pro-Sud.

Bei de Chamberwale vum 13. Juni 1999 ass hien op der Lëscht vun der DP am
Walbezierk Süden eng éischt Kéier an d'Chamber gewielt ginn. 2004, 2009 an 2013
gouf hien erëmgewielt. No de Chamberwale vum 20. Oktober 2013 huet hien op säin
Deputéiertemandat verzicht, fir an der Regierung Bettel-Schneider Minister fir
Erzéiung, Kandheet a Jugend a Minister fir Fuerschung, Héichschoulen a
Beruffsausbildung ze ginn.



https://lb.wikipedia.org/wiki/China

D'Volleksrepublik China ass ee Land an Asien, wat dofir bekannt ass, datt et am
Moment déi gréisst Awunnerzuel vun der Welt huet. D'Haaptstaadt, Peking
(Beijing), läit no bei der Ostküst vu China. Déi ëstlech Regioune vum Land
gëllen als "special economic zones", wou d'Maartwirtschaft erlaabt a gefërdert
ass. Ee ganz groussen Deel vum Land funktionéiert awer nach nom ale System: Eng
Aart kommunistesch Diktatur wou (bal) alles dem Staat gehéiert.

Wéi den Zweete Weltkrich eriwwer war, ass och de chinesesche Biergerkrich tëscht
der Kommunistescher Partei vu China an dem Kuomitang sengem Enn entgéint
gaangen. Dat war duerop ze féieren, datt d'Kommunisten dunn dat ganzt Festland
kontrolléiert hunn an datt de Kuomingtan zu Taiwan, wuer e virdru geflücht war,
Här a Meeschter ginn ass. Den 1. Oktober 1949 huet dunn de Mao Zedong
d'Volleksrepublik China proklaméiert an e kommunistesche Staat gegrënnt.
D'chinesesch Onofhängegkeet war domat erëm hiergestallt mä vill Millioune
Mënschen sinn duerch déi Evenementer ëmkom, wéi zum Beispill beim grousse Spronk
no vir oder spéider bei der Kulturrevolutioun.

Nom Doud vum Mao huet den Deng Xiaoping, dee méi pragmatesch virgaangen ass,
d'Heft an d'Hand geholl. D'Kommunistesch Partei ass zwar um Rudder bliwwen, mä
d'Kontroll iwwer dat perséinlecht Liewen vun de Leit gouf manner staark. Um
politesche Plang huet dat sech manner bemierkbar gemaach, iewer
d'Zentralverwaltungswirtschaft gouf Schratt fir Schratt méi labber, an de Wee no
enger sozialistescher Maartwirtschaft gesicht. Dat verhënnert net, dat d'Nopere
vu China an och déi westlech demokratesch Länner China weiderhin als autoritär
Diktatur ugesinn.

No der der Grënnung vun der Volleksrepublik, am Joer 1949, hunn a China méi oder
wéineger 540 Millioune Mënsche gelieft. An den 1950er Joren ass hir Zuel, trotz
niddreger Liewenserwaardung, staark gewuess. Eréischt vum Enn vun de fofzeger
Joren un, huet d'Opfaassung sech duerchgesat, déi Entwécklung misst gebremst
ginn. Vun do un ass lues a lues, ouni ze zécken, op Methode vun der
Gebuertekontroll zréckgegraff ginn.

No der Kulturrevolution goufen d'Mesuren am Intressi vun der Gebuertekontroll
zousätzlech verstäerkt, an zwar am Intressi vun enger positiver
Wirtschaftsentwécklung, déi, no chinesescher Meenung, duerch eent ze séiert
Wuesse vun der Populatioun a Fro gestallt gëtt.

Hei drënner ass en Tableau mat der Entwécklung vun der chinesescher Bevëlkerung
vun 1950 bis 2050. D'Zuele vun 2010 bis 2050 si geschat  :

Daoisten (Taoisten), Buddhisten, Moslemen 1-2 %, Chrëschten 3-4 %
(Schätzung:2002). Bemierkung: Offiziell ginn d'Chinesen als Atheisten
bezeechent.



https://lb.wikipedia.org/wiki/Cap_Vert

De Cap Vert (op Portugisesch: República de Cabo Verde) ass en Archipel an
Inselstaat op der Westküst vun Afrika, 330 Meile westlech vum Senegal an zirka
800 Meile südlech vun de Kanareschen Inselen. Déi 10 Inselen hunn zesumme 4.036
Quadratkilometer an et gëtt tëscht zwou Gruppen ënnerscheet:

Vun den zéng Insele sinn der néng bewunnt. Haaptstad ass Praia op der Insel
Santiago mat zirka 114.000 Awunner. Op d'Insele kënnt een iwwer d'Waasser vu
portugiseschen a senegaleseschen Häfen aus, oder mam Fliger iwwer ee vun den
zwéi Fluchhäfen, zu Praia oder Sal.

1460 goufen d'Insele fir d'éischt Kéier op offiziellen Optrag hi gesicht an
ugefuer. Bekannt ware se awer scho laang virum 15. Jh., well den Herodot an de
Plinius den Eelere se schonn an hire Schrëften ernimmt haten. Mat grousser
Wahrscheinlechkeet si se vum Karthager Hanno ëm 400 virun eiser Zäitrechnung
erëm entdeckt ginn, wéi hien eng Séiexpeditioun ënnerholl huet fir
d'Konsolidéierung vum phoenizeschen a karthageschen Afrikahandel baussenzeg vun
de Saile vum Herakles ze kontrolléieren. A sengem gutt erhalenen a minutiéis
geféierte Schëffsjournal si Landmaarken a Lokalitéiten ze fannen, déi drop
hiweisen, datt hie kuerz nodeem e laanscht eng Inselgrupp war, e grousse Floss
entdeckt huet, deen d'Fuerscher méi spéit als de Senegal identifizéiert hunn.

1445 ass de portugiseschen Entdecker Antònio Fernandes an den Archipel gefuer.
Wien elo 1456 oder 1460 déi kapverdesch Insel Santiago fir d'éischt "entdeckt"
an e Fouss drop gesat huet, ass nach ëmmer ëmstridden, well déi entscheedent
Dokumenter, déi et beweise kéinten, feelen. A Fro kommen de Genueser Antonio di
Noli (1415/19-1491/97) oder de Venezianer Alvise Cadamosto 1432-1488/1510, déi
béid zu där Zäit an därselwechter Géigend um Atlantik gekräizt sinn. Et ass awer
erwisen, datt déi zwéin an den zéng Joer no der Entdeckung vun der Insel
Santiago nach de Rescht vum Archipel erschloss hunn. Den di Noli sengersäits
gouf vum portugisesche Prënz Henri de Séifuerer 1461 als éischte Gouverneur vum
Archipel ernannt a mat der Besiidlung vu Santiago beopdraagt.

D'Portugisen an d'Castellaner haten deemools grad grouss Expansiounsprojeten, an
hunn an der geostrategescher Lag vum Archipel eng Base gesinn, fir den
transatlateschen Handel besser ënner Kontroll ze kréien. Scho 1461 hu si de
groussen an deiere Projet ugefaangen, nämlech e grousst Konzentratiounslager a
gläichzäiteg internationale Verdeelerzentrum fir Planzen, Déieren a Mënschen
opzebauen, wéi et an den tropesche Géigende bis dohin nach kee gouf. De Prënz
Henri gesouch an der Lag vum Archipel en Dréipunkt tëscht den dräi Kontinenter
Europa, Afrika a Südamerika, eng Tëschestatioun fir den Iwwerséihandel.

Nach am selwechte Joer sinn déi éischt Sklaven aus Afrika agefouert ginn, wou si
an der Noperschaft vun der haiteger Haaptstad Praia mat der Urbaniséirung vun
der Südspëtzt vun der Insel ugefaangen hunn, an och dat éischt
Konzentratiounslager an donieft déi éischt Stad Ribeira Grande (grousse Floss)
gebaut hunn, déi iwwer Joerzéngten ee vun de weltwäit gréisste Sklaven- a
Wueremäert war. Haut heescht se net méi Ribeira Grande, mä Cidade Velha, al
Stad, wou nach e puer Gebailechkeeten an Ariichtungen, wéi eng ganz Strooss mat
Haiser, d'Iwerreschter vum Konzentratiounslager, eng Sail aus wäissem Marber un
déi d'Sklaven ugebonne goufen, an dem Philippe II. seng Buerg, un d'Zäit vum
Sklavenhandel erënneren.



https://lb.wikipedia.org/wiki/Cactus

Cactus ass den Numm vun enger Lëtzebuerger Supermarchéschaîne, déi hire Sëtz um
Wandhaff huet. Et ass dëst eng vun deene bedeitendste Familljenentreprisen zu
Lëtzebuerg. Ënner de Marke "Cactus", "Super Cactus", "Cactus Marché" a
"Cactus-Shoppi" bedreift se Supermarchéen, Hypermarchéen a Geschäfter mat
Liewensmëtteleenzelhandel. Och eng Rëtsch spezialiséiert Butteker, vu Blumme bis
zu CDen, gehéieren zu der Grupp.

1900 huet de Joseph Leesch eng Epicerie gegrënnt, déi en 1905 zesumme mam Michel
Donven zu engem Grousshandel fir Liewensmëttel ausgebaut huet. 1928 sinn déi
zwéi getrennt Weeër gaangen an dem Joseph Leesch seng dräi Jongen Arthur,
Jacques an Aloyse hunn eng nei Gesellschaft, "Leesch Frères", gegrënnt a sou
d'Geschäft weidergefouert. 1930 hu se eng Kaffisréischterei an der
Stroossbuerger Strooss an der Stad opgemaach.

1955 hunn d'Jonge vum Arthur Leesch, de Paul an den Alfred, d'Geschäft an der
drëtter Generatioun iwwerholl. 1962 hu se hiren éischte Self-service, de "VIVO"
an der Stroossbuerger Strooss, opgemaach. 1966 ass de Kaffisbuttek Bruno nokomm.

Den éischte Supermarché mam Numm Cactus ass den 19. Oktober 1967 zu Bäreldeng
opgemaach ginn, ee Joer drop deen zweeten zu Esch op der Brillplaz am Gebai, an
deem de Kino Rex virdru war. Eng Rëtsch Supermarchéen uechtert d'Land sinn an
deene Joren duerno nokomm.

1974 huet d'Entreprise hir éischt Shopping Mall, de "Shopping Center Belle
Etoile" zu Bartreng ageweit. Während sech de Grupp bis dohi gréisstendeels
selwer finanzéiert hat, andeems e méi séier verkaaft huet wéi d'Rechnunge vun de
Fournisseuren ze bezuele waren, war dat mam Projet Belle Étoile, deen 268
Millioune Frang kascht huet (100 Millioune méi wéi geplangt), net méi méiglech.
Aus där Zäit kënnt d'Relatioun tëscht dem Paul Leesch an dem Robert Reckinger,
deen Direkter vum CIAL (zanter 1991 vun der Banque de Luxembourg iwwerholl) zu
Lëtzebuerg war.

Et war u sech geplangt, datt de Grupp no der Belle Étoile séier e weidere
Shopping Mall zu Bouneweg géif opmaachen. Den Terrain dofir war schonn 1975
kaaft ginn. Dunn ass awer mam Gesetz vum 26. August 1975 eng Gesetzesännerung
dotëscht komm, déi fir Eenzelhandels-Geschäfter vu méi wéi 600 m² eng speziell
Autorisatioun agefouert huet, déi refuséiert kéint ginn, wann den Equiliber am
Commerce a Fro gestallt wier. De facto war et dem Cactus duerno onméiglech
weider grouss Geschäfter opzemaachen. De Grupp huet du mat groussem Succès
ugefaange Supermarchée vu 600 m² mat Restauranten a Verkafstéiken déi baussent
dem Supermarché louchen, a sou bei d'Restaurante gerechent goufen, fir déi et
keng Limit gouf. De Paul Leesch sot dozou, datt de Grupp u sech Restaurante mat
Supermarchéen opgemaach huet. Dat éischt sou Geschäft war de Cactus Dikrech,
duerno koume Péiteng, Réimech an och nach Miersch. Fir de Verglach: de Cactus
Bäreldeng hat schonn 1967 1.100 m².

1979 huet den éischten Traîteur vun der Entreprise, "de Schnékert" an der Stad,
seng Dieren opgemaach. De Cactus war du schonn net méi eng eenzeg Gesellschaft
mä e vertikal integréierte Grupp vu Sociétéiten, wéi d'Akafszentral Resuma,
d'Caresta fir d'Restauratioun, d'Carnesa fir d'Metzlerei, d'Caflora fir
d'Blummen oder d'Cafruta fir d'Uebst an d'Geméis. Dëse Modell hat de Paul Leesch
bei der Schwäizer Migros ofgekuckt.

1989 gouf am Centre Commercial Cactus Houwald deen éischte Free Flow Restaurant
agefouert. Am selwechte Joer gouf de Sëtz vun der Entreprise op de Wandhaff
verluecht.

1994 an 1995 goufen déi éischt Do-it-yourself-Geschäfter ënner dem Numm "Cactus
Hobbi" um Houwald, zu Dikrech an zu Esch opgemaach.

2001 huet de Paul Leesch sech aus dem Geschäft zréckgezunn. Säi Jong, de Max
Leesch huet d'Presidence vum nei geschaaften Directoire vu 7 Leit iwwerholl. De
Laurent Schonckert ass Generaldirekter.

2008 ass Cactus eng Kooperatioun mat de Pëtrolsfirmen Total a Gulf agaangen an
huet ënner dem Numm Cactus-Shoppi Geschäfter an enger Rei Tankstelle vun deene
zwou Firmen opgemaach.

Tëscht 2011 an 2016 huet d'Firma ënner dem Numm Cactus@home en Internetgeschäft
bedriwwen, wou d'Leit hiren Akaf online bestelle konnten. D'Saache krute se dann
heem geliwwert.

Fir d'Joer 2015 hat de Grupp Cactus en Ëmsaz vun enger 808 Milliounen Euro
gemaach. De konsolidéierte Benefice louch 2014 bei knapps 51 Milliounen Euro,
2015 bei ronn 47,5 Milliounen.

2016 hat de Cactus 47 Verkaafspunkten an 4.060 Mataarbechter a war domat no der
Lëtzebuerger Post (4.320) an ArcelorMittal (4.180) den drëttgréisste private
Patron am Land.

D'Wiel vum Numm Cactus, deen de Paul Leesch erausgesicht hat, war vum Jacques
Dutronc sengem Lidd Les Cactus vun 1966 beaflosst ginn. Wichteg war, datt et
d'Wuert "Cactus" an allen zu Lëtzebuerg geleefege Sprooche ginn ass.
D'Verbindung vun de Kaktus-Planze mat der Firma Cactus ass och am Firme-Logo an
am Maskottche Yuppi däitlech ginn. Bei der Erëffnung vun neie Geschäfter a
Supermarchéen huet meeschtens deen éischten Dag all Client e Kaktus geschenkt
kritt, wouduerch déi Planzen zu Lëtzebuerg an den 1970-90er Joren eng grouss
Popularitéit kritt hunn.



https://lb.wikipedia.org/wiki/Br%C3%A9issel

Dësen Artikel befaasst sech mat Bréissel, der Haaptstad vun der Belsch. Fir
d'Regioun kuckt w.e.g. Haaptstadregioun Bréissel.

Bréissel (fr: Bruxelles, nl: Brussel) ass d'Haaptstad vun der Belsch. Am
metaphoresche Sënn steet Bréissel och fir eng vun den EU-Institutiounen,
meeschtens de Ministeschconseil ("Bréissel huet decidéiert...").

D'Gemeng Bréissel huet eng Fläch vun 32,61 km². Mat 157.673 Awunner (1. Januar
2010) ass et déi gréisst vun den 19 Gemenge vun der Haaptstadregioun (déi ronn
1.133.000 Awunner huet).

Nieft dem Fait, datt Bréissel d'Haaptstad vum belsche Kinnekräich ass, ass et
och de Sëtz vun der NATO an enger etlechen Institutioune vun der Europäescher
Unioun (EU), wéi der Europäescher Kommissioun, dem Conseil vun der Europäescher
Unioun, dem Europäesche Wirtschafts- a Sozialcomité an dem Comité vun de
Regiounen (Kuckt och d'Fro vum Sëtz vun den Europäeschen Institutiounen).
Bréissel ass weiderhin de Sëtz vun der zweesproocheger Haaptstadregioun
Bréissel. Zu gudder Lescht ass Bréissel och nach de Sëtz vun deenen zwou grousse
Sproochcommunautéite vun der Belsch, der flämesch-sproocheger Communautéit
(Vlaamse Gemeenschap) an der franséisch-sproocheger Communautéit
Wallounien-Bréissel (Communauté française Wallonie-Bruxelles), souwéi der
Regioun Flandern (nl.: Vlaanderen, fr: Flandre).

Den Numm Bréissel geet wahrscheinlech zréck op Bruoc sella - Siidlung am Mouer.
Bréissel, dat vum 7. Joerhonnert un nozewiesen ass, war am Mëttelalter,
gënschdeg geleeën um Wee tëscht Gent a Köln, en Handelsposte vun de
burgundeschen Nidderlanden. Zanter 1477 gehéiert Bréissel zum Habsburgerräich,
1795-1815 zu Frankräich, bis 1830 zu den Nidderlanden a gëtt 1830 Haaptstad vun
der Belsch, wéi déi sech vun den Nidderlanden ofgespléckt huet.

De mëttelalterleche Stadkär ass vu flämesche Biergerhaiser dominéiert. Besonnech
d'Grand-Place (nl.: Grote Markt), déi op der Unescos-Lëscht vun der
Weltkulturierfschaft steet, stécht duerch hir eenheetlech Bauweis am flämesche
Barock (ëm 1700) ervir.

Weidert Kuckeswäertes sinn d'spéit gotesch Kathedral St. Michel-Ste. Gudule
(Sint Michiels-Sint Gudula), de Cinquantenaires-Park mat sengem Triumphbou, dem
Kinnek säi Palais, e puer iwwerdaacht neo-klassizistesch Akafsgalerien an den
Atomium, dee fir d'Weltausstellung vun 1958 gebaut gouf. Dat ass e Gebai, dat
aus néng Bulle besteet, déi ënnerenee verbonne sinn an déi en Eisemoleküll an
165.000.000-facher Vergréisserung duerstellen. Si sinn zesummen 102 Meter héich
an 2400 Tonne schwéier. Och de Sprangbur "Manneken Pis", eng 60 Zentimeter héich
Bronzefigur an der Alstad, ass wäit bekannt. Hien huet eng Garderob vun iwwer
500 verschiddene Kostümer, déi an engem eegene Musée ausgestallt sinn.
Ausserdeem gëllt Bréissel als eng Haaptstad vu Gastronomie a guddem Iessen.

Bréissel ass och déi heemlech Haaptstad vun der Bande dessinée. Et gëtt e Musée,
deen dëser Konscht dédiéiert ass, an uechter d'Stad gëtt et en etlech
Haisergiewelen, déi mat bekanntene gemoolte Personnagen dekoréiert sinn.

Leider gouf zu Bréissel och vill historesch Bausubstanz zerstéiert. Beim
Iwwerdeckele vum Floss Senne (nl.: Zenne), der Interconnectioun vun der Nord- an
der Süd-Gare, der Installatioun vun den EU-Institutiounen an engem megalomane
Bauprojet ronderëm d'Nord-Gare goufe ganz Quartiere komplett ofgerappt, Dausende
vu Leit sinn expropriéiert ginn, an nach haut sinn déi urbanistesch 'Wonnen' net
ganz verheelt. An der Architektur gëtt et souguer en en Ausdrock dofir
("Bruxellisatioun"), deen dës Ëmstänn, als ofschreckend Beispill, beschreift.

Foussnote 1: De Van de Meulebroeck war den 1. Juli 1941 vun der däitscher
Besatzung ofgesat ginn. A seng Plaz koum de Jules Coelst, dee sengersäits vum
Jan Grauls den 28. September 1942 no der Grënnung vu Gross Brüssel ersat gouf.
Eng Ursaach fir seng Ofléisung war haaptsächlech well e refuséiert hat Badgë mat
Juddekräizer auszedeelen. De 4.September 1944 koum de Van de Meulebroeck nees op
d'Buergermeeschtesplaz zréck.



https://lb.wikipedia.org/wiki/Bev%C3%ABlkerungsdicht

D'Bevëlkerungsdicht ass d'Moyenne vun der Awunnerzuel pro km² vun engem
bestëmmte Gebitt ( Land, Stad, Regioun asw.).

Vir ze vergläichen: Groussherzogtum Lëtzebuerg: 184,14 Awunner/km² (STATEC
2007).

Grönland huet mat 0,025 Awunner/km² nach méi eng niddreg Bevëlkerungsdicht wéi
d'Mongolei, ass awer keen eegestännege Staat mä en autonomen Deel vun Dänemark.
Dee Kontinent mat der niddregster Bevëlkerungsdicht ass d'Antarktis mit 0,0001 —
0,0003 Awunner/km².

Déi héchst Bevëlkerungsdicht fënnt een an de Stied an an eenzele Quartieren. Zum
Beispill huet Macau (haut Volleksrepublik China) schonn eng Dicht vun 16.521
Awunner/km². Den Distrikt Freguesia de Santo Antonio, en Deel vu Macao, kënnt
eleng op eng Dicht vu bal 100.000 Awunner pro Quadratkilometer.

Déi wahrscheinlech héchst Bevëlkerungsdicht vun der Welt hat d'Zitadell vu
Kowloon, eng chinesch Enklav zu Hong Kong, déi 1993 ofgerappt gouf. Do hu 50.000
Awunner op enger Fläch vu nëmmen 0,026 km² gewunnt, wat eng Bevëlkerungsdicht
vun 1.900.000 Awunner/km² entsprécht.



https://lb.wikipedia.org/wiki/Atmosph%C3%A4r

D'Atmosphär ass de gasfërmege Mantel ëm een Himmelskierper. Si besteet
meeschtens aus engem Gemësch vu verschiddene Gasen, déi vum Schwéierfeld vum
Himmelskierper festgehale ginn. D'Atmosphär ass op der Uewerfläch am dichtsten a
geet bei groussen Héichte fléissend an den interplanetaresche Raum iwwer.

Bei der Entwécklung vun enger Atmosphär spille vill Faktoren eng Roll. Als
éischt d'Mass vum Himmelskierper, säi Radius a seng Uewerflächentemperatur,
souwéi d'Mass vun den eenzele Gasdeelercher. Mass a Radius bestëmmen
d'Schwéierfeld op der Uewerfläch. D'Schwéierfeld muss dobäi kräfteg genuch sinn,
fir datt d'Gasdeelercher, déi an der Regel aus Ausgasungen ervirginn, un den
Himmelskierper gebonne bleiwen an net an de Weltraum fortfléien.

No der kinetescher Gastheorie bewege sech d'Gasdeelercher duercherneen an dobäi
ëmsou méi séier, wat se méi liicht sinn a wat d'Temperatur vum Gas méi héich
ass. Wann d'Unzéiungskraaft net duergeet fir de Verloscht vu séieren Deelercher
op laang Zäit ze begrenzen, sou datt et zu enger positiver Deelerchersbilanz
kënnt (also méi Gasdeelercher duerch Ausgasungen derbäikommen, wéi duerch
d'Iwwerwanne vun der Gravitatioun verluer ginn), da ka sech och keng Atmosphär
entwéckelen.

Zum Schluss ass nëmmen eng kleng Wéinegkeet vun Himmelskierperen an der Lag, eng
Atmosphär ze bilden a laangfristeg u sech ze bannen. Sou huet zum Beispill den
Äerdmound als den nächste Noper vun der Äerd keng Atmosphär.

Den Drockverlaf vun enger Atmosphär, am Fall vun der Äerdatmosphär vum
Loftdrock, ass an den ënneschte Beräicher duerch d'hydrostatesch Equatioun
bestëmmt, déi bei am Verglach zum Planéiteradius dënner Atmosphäre
folgendermoosse beschriwwe gëtt:

D'Aflossgréisste sinn den Drock p, d'Héicht h, d'Schwéieretempo g an d'Dicht ρ.
Am Fall vu konstanter Temperatur reduzéiert sech d'Equatioun zu der
barometrescher Héichteformel. Am baussenzege Beräich gëllt déi Beschreiwung awer
net méi, well sech d'Bestanddeeler opgrond vun der klenger Dicht op Keplerbunnen
oder Magnéitfeldlinne bewegen a sech géigesäiteg knapps nach beaflossen.

Dës Glidderung stellt nëmmen eng graff Andeelung duer, an net all Schicht ass
bei allen Atmosphären nogewisen. Sou huet d'Venus zum Beispill keng Stratosphär,
kleng Planéiten a Mounden hunn nëmmen eng Exosphär, zum Beispill de Merkur.

Vergläicht een d'Himmelskierpere vun eisem Sonnesystem mateneen, sou weist sech
den Afloss vun de Faktoren, déi beim Entstoe vun enger Atmosphär relevant sinn.

Ënner de Planéiten ass d'Äerd an der Lag, schwéier Elementer wéi Argon (Ar) an
der Atmosphär ze halen, liicht Elementer wéi Waasserstoff (H2) oder Helium (He)
huet si awer am Laf vun hirer Entwécklung verluer. Dës liicht Bestanddeeler
weise sech dofir ëmsou méi däitlech bei de baussenzege Planéiten, de
sougenannten Gasrisen, wéi de Jupiter, de Saturn, den Uranus an den Neptun. Och
bei Planéite vun anere Stäresystemer – d'Exoplanéiten – konnte mat
spektrografesche Methoden Atmosphären nogewise ginn.

Nieft verschiddene Planéiten huet och de grousse Saturnmound Titan eng dicht
Atmosphär. Déi gréisst Mounde Ganymed, Io, Europa an den Äerdmound hu wéi de
Planéit Merkur nëmmen eng Exosphär.



https://lb.wikipedia.org/wiki/Ardennenoffensiv

D'Ardennenoffensiv war eng Schluecht am Zweete Weltkrich, déi sech virun allem
an de Lëtzebuerger a belschen Ardennen ofgespillt huet. D'Offensiv, déi vum 16.
Dezember 1944 bis de 27. Januar 1945 gedauert huet, gëtt op Englesch Battle of
the Bulge genannt, wéinst der "Bëlz", déi an der Front entstane war. Den Hitler
hat hir de Codenumm "Herbstnebel" ginn. Heiansdo gouf se och
"Rundstedt-Offensiv" genannt. Dat koum dohier well se deelweis um von Rundstedt
a Manstein hirem Plang vun 1940 fir de Westfeldzuch (Fall Gelb) baséiert huet, a
well de von Rundstedt déi Zäit den ieweschte Kommando am Westen hat. De von
Rundstedt selwer grad wéi e puer aner héich däitsch Offizéier mat ë. a. dem
Luftwaffegenerol Kreipe waren net ganz waarm fir dee Plang. Dem von Rundstedt
senger Aschätzung no hätt d'Wehrmacht schonn eng fatzeg Chance wa se d'Meuse
iwwerhaapt géif erreechen, vun Antwerpen guer ze schwätzen. E Plang vum von
Rundstedt a vum Model, Kleine Lösung genannt, deen e Virstouss an eng
Stabilisatioun vun der Front laanscht d'Meuse virgesinn hat, an deen de Jodl dem
Hitler den 3. November 1944 presentéiert hat, gouf vun deem hefteg zréckgewisen,
mat dem Argument datt nëmmen déi grouss Léisung a Fro kéim fir dem Drëtte Räich
en definitive Succès ze garantéieren.

Si war ee leschte Versuch vun der Wehrmacht, d'alliéiert Front am Westen
opzebriechen an ze splécken, fir den Hafe vun Antwerpen zréck z'erueweren a war
am Ufank vum Hitler op de 25. November 1944 festgeluecht ginn. Dat eenzegt wat
de Model an de von Rundstedt konnten erreechen, war datt deen Datum e puermol
verluecht gouf. Sou huet d'Ardennenoffensiv de 16. Dezember 1944 ugefaangen an
huet bis de 27. Januar 1945 gedauert. Den Hitler selwer dee soss ni fir
Wanterfeldzich war, wéinst dem schappegen Equipement vun der Wehrmacht bei
schlechte Wiederkonditiounen, hat déi Period festgehalen, well bei schlechte
Wiederkonditiounen déi alliéiert Fligerverbänn, déi d'Iwwerhand haten, a sou
Konditiounen d'Buedemtruppen net konnten ënnerstëtzen.

Fir d'Virbereedunge vun der Offensiv virun den Alliéierten ze verstoppen hat de
von Rundstedt en Täuschungmanöver gemaach, deen e Wacht am Rhein gedeeft hat.

No der Landung vun den Alliéierten an der Normandie waren déi zimlech séier
duerch d'Belsch a Frankräich weiderkomm a bis de 15. September huet et geschéngt
wéi wann se kuerz virun enger definitiver Victoire stéingen. Mulhouse war den
20. November vun der 1. franséischer Arméi befreit ginn, Belfort war fräi, zu
Stroossbuerg stoung zanter dem 23. November dem Leclerc seng 2. Panzerdivisioun,
Metz war fräi an Oochen war an den Hänn vun den Alliéierte grad sou wéi de
ënneschte Laf vun der Schelde. Doriwwer eraus hate se 150.000 Gefaange gemaach.

Duerno goung et net méi sou richteg weider. Doru ware verschidden Ëmstänn
schold. Den Ufank vum Hierscht 1944 war vu permanentem Ree markéiert, an déi
Alliéiert stounge virun enger gutt verdeedegter Front déi sech vun der Schwäiz
bis un d'Nordséi gezunn huet. Déi schlecht Wiederkonditiounen, an d'Deeg déi
ëmmer méi kuerz goufen hu mat sech bruecht datt d'Aviatioun, d'Buedemtruppen déi
am Bulli stieche blouwen, net gutt genuch mat Material konnten ënnerstëtzen. Der
Aviatioun hir Missioune waren doduerch vu ronn 12.300 am Mount September op
2.500 am Dezember zréckgaangen. Donieft hunn d'Kämpf sech zum Schluss an de
Bëscher vun hiwwelege Géigenden ofgespillt, am Honsréck, an der Äifel an an de
Vogesen, wou et nëmme wéineg Weeër gouf fir e séiere Ravitaillement ze
garantéieren, an déi liicht ze bewaachen an ze blockéiere waren. Iwwer de
Bëscher huet d'Loftopklärung net vill gedéngt, an d'Fligere ware keng grouss
Ënnerstëtzung fir d'Buedemtruppen. Am loutrengesche Flaachland, goufen d'Flëss
gutt vun der Wehrmacht verdeedegt, Festungen tëscht Metz an Diddenuewen waren
nach an hirer Hand. D'Roer an de Westwall waren och gutt
Verdeedegungspositiounen. De Problem vun de Waasserleef ouni Brécken huet héchst
Ufuerderungen un déi englesch a kanadesch Pionéiertruppe gestallt.

Wéi d'USA hir Buedemtruppen zur Verfügung gestallt huet, hat de Generol Marshall
e bësselchen ze knapps gerechent, a sou koum et, datt net genuch Divisiounen op
der Plaz waren, well keen hat domat gerechent, datt de Feind eng massiv
Frontlinn op enger Längt vun 800 km kéint opstellen. Mat nëmme 60 alliéierten
Divisioune war an deem Ament kee grousse Succès z'erwaarden. D'Eruewerung vun
Antwerpen hat ee Mount kascht, an den Asaz vun zwou supplementairen
amerikaneschen Divisiounen. D'Truppen déi onregelméisseg verdeelt waren hu misse
reorganiséiert ginn. Fir de Patton z'entlaaschten huet den Eisenhower déi 9.
amerikanesch Arméi op d'Bee gestallt ënner dem Kommando vum Generolleitnant
Simpson, mam Optrag Brest ze besetzen. Wéi Brest gefall war, huet déi 9. Arméi
sech op Front an Direktioun Ardennen deplacéiert, a gouf den 23. Oktober lénks
vun der 1. US-Arméi opgestallt, fir ze hëllefen de Westwall z'erueweren, koum
ënner den ieweschte Kommando vum Bradley, an huet dunn d'Liaisoun mam der 21.
englesch-kanadescher Arméisgrupp gemaach.

Déi 6. alliéiert Arméisgrupp stoung zanter dem 15. September ënner dem Kommando
vum Generolleitnant Devers a war responsabel fir all d'Operatiounen tëscht
Épinal an der schwäizer Grenz. Am Kader vun der Reorganisatioun gouf den
Detachement vun der B-Arméi an 1. franséisch Arméi ëmgedeeft a fir de Genereel
Patch an de Lattre e gemeinschaftleche Secteur ze ginn kruten déi den 2.
franséischen Arméiscorps an de 6. amerikaneschen Arméiscorps zougesprach. Den
29. September war dem Patton säi 15. Arméiscorps bei déi 7. amerikanesch Arméi
geprafft ginn.

D'Eruewerung vun Antwerpen hat déi 1. kanadesch Arméi 12.800 Mann kascht. Op der
anerer Säit hat se 41.000 Gefaange gemaach. Eigentlech Schold, datt Antwerpen
mat zwéi Méint Retard eruewert gouf, war de Montgomery deen an der Euphorie vum
Marsch op Westfalen Antwerpen praktesch vergiess hat. Déi zwéi Méint Retard hu
mat sech bruecht datt den Alliéierte ronn 2.400.000 Tonne Material gefeelt hunn.

No Inventaire stoung dem von Rundstedt en Effektiv vun 30 kompletten
Infantriesdivisiounen a 5 Panzerdivisiounen zur Verfügung. Déi 11 Divisiounen
déi am Gaang ware frësch opgebaut ze ginn sollte sech spéider uschléissen. Dem
von Rundstedt goufen dunn dräi weider Panzerbrigade mat all Kéier engem
Batailloun vun 68 Pantheren zougesprach. E krut ausserdeem 10
Artilleriesbrigaden, e puer Rakéitewerferbrigaden an 10 Batailloune vu
Panzerjeeër, vun deenen der en etlech mam neie Jagdpanther equipéiert waren. De
7. September 1944 huet de von Rundstedt dem Ieweschte Kommando matgedeelt datt
en op d'mannst sechs Woche bräicht, fir sech frësch z'organiséieren. En hat
effektiv 65 Deeg Zäit éier de Bradley seng Arméie konnt splécken an an
Direktioun Saar a Roer konnt schécken.

Vun der Schelde bis an de Süde vun Tréier stoungen d'Truppe vun der Arméisgrupp
B deenen hire Chef de Generol Model war. Zu där Arméisgrupp hu folgend Unitéite
gehéiert:

Südlech vun Tréier bis op d'Schwäizer Grenz stoung d'Arméisgrupp G mat un der
Spëtz de Generaloberst Blaskowitz, deen den 22. September duerch de Generol
Balck ersat gouf. Zu där Arméisgrupp hu folgend Unitéite gehéiert:

Den Hitler deem den Alliéierten hir Logistikproblemer opgefall war, wollt déi
Situatioun ausnotzen an huet dem O.B.W. un d'Häerz geluecht déi 5. Panzerarméi
aus der Regioun Nanzeg-Neufchâteau ofzezéien, an an der Géigend vu Reims ze
probéieren déi 3. amerikanesch Arméi vun hirem Ravitaillement ofzeschneiden. Déi
Operatioun war an d'Box gaangen, an hat als Folleg datt de Blaskowitz de
Kommando entzunn krut.

Den éischten Deel vum Ugrëff huet éischter no enger Verdeedegungsmoosnam
aussgesinn. De 16. Dezember um hallwerfënnef moies goufen d'Staudämm an der
Eifel all opgemaach, fir Iwwerschwemmungen an de virgeréckten amerikanesche
Positiounen ze provozéieren. Gläichzäiteg hu sech Infantrietruppe vun der 5.
Panzerarméi an der Schnéiäifel infiltréiert. Vun hallwer sechs un gouf du
schwéieren Artilleriesbeschoss, deen dräivéirel Stonne gedauert huet. Dräi
Arméie mat 240.000 Zaldoten (21 Divisiounen) hunn d'Ardennenoffensiv a Richtung
Hafe vun Antwerpen gestart, mam Zil déi amerikanesch Truppe vun hirem Noschub
ofzeschneiden a gläichzäiteg e Käil tëscht si an déi englesch Truppen ze
dreiwen. Se hunn tëscht Monschau an Iechternach op enger Front vun 135 km
ugegraff. Bedeelegt waren:

Zwar hunn déi 83.000 Amerikaner, déi hinne géintiwwer stoungen, sech stur
gewiert, mä si konnten net verhënneren, datt déi däitsch Iwwermuecht d'Éislek an
déi belsch Ardennen am éischten Ulaf besat huet. Eng vun de wichtege Krichereien
den éischten Dag waren d'Kämpf an der Géigend vu Sankt Vith.

  Méi Informatioun doriwwer am Artikel: Schluecht vu Sankt Vith Awer nom
éischten Ulaf, war och bei der Wehrmacht d'Loft eraus. Dem Otto Skorzeny seng
Operatioune Greif a Stösser ware kee groussen Erfolleg, an d'Panzerdivisioune si
wéinst Dreifstoffmangel net weiderkomm. Amplaz 5 Tankreserven, déi hinnen
erlaabt hätten 260 Kilometer ze fueren, stoungen der nëmmen zwou zur Verfügung..
Doriwwer eraus waren d'Panzerdivisiounen ausser dem Sepp Dietrich senge véier
SS-Divisioune mat am Ganze 554 Pantheren a 86 Kinnekstigeren, alleguer nëmmen zu
zwéin Drëttel operationell. Den Dreifstoffmangel gouf nach verstäerkt duerch en
iwwerméissege Verbrauch wéinst dem extrem kale Wieder, dat mat sech bruecht huet
datt d'Motoren och wann de Panzer net gefuer ass, hu missen Dag an Nuecht
dréinen, fir net anzefréieren. Schlechten opgeweechten Terrain hunn
d'Weiderkommen erschwéiert. Déi 12 Pz.D SS, déi un der Spëtz vum Kampf stoung,
war komplett vum Ravitaillement ofgeschnidde ginn. Vun den 3.000 Jeeër a
Juegdbomberen déi eng Loftënnerstëtzung hätte solle garantéieren, waren der just
325 prett fir ze starten, well den Hitler refuséiert hat, Loftwaffeverbänn déi
däitsch Stied sollte verdeedegen, op d'Front ze verleeën.

Bei der Attack hat d'Wehrmacht am Ufank d'Panzerverbänn an der Reserve gehalen.
D'Infantriesdivisioune vun der 6. Panzerarméi hu fir d'éischt attackéiert, a si
séier op de Widderstand vun der 2. an der 99. amerikanescher Infantriedivisioun
vum 5. Arméicorps ënner dem Kommando vum Generol Leonard T. Gerow gestouss. Déi
2. Divisioun déi vill Kampferfahrung hat, hat d'Situatioun séier am Grëff,
während déi 99. Problemer hat fir sech ze verdeedegen. Schliislech konnt de 5.
Arméicorps d'Héichte bei Elsenborn trotzdeem halen. Op der aner Säit hat de Sepp
Dietrich kee Problem fir duerch de Losheimer Gruef ze kommen, dee schlecht vun
der 14. Kavalleriesgrupp verdeedegt gouf. Den 18. Dezember war doriwwer eraus
déi Kavalleriesgrupp bei Poteau an en Hannerhalt vun der "Kampfgruppe Hansen"
gerot . Sou konnt den Dietrich an Direktioun Stavelot lénks laanscht déi 106.
amerikanesch Infantriesdivisioun marschéieren. D'Positioune vun der 106.
Divisioun goufen nach deselwechten Dag vun der 5. däitscher Panzerarméi
duerchbrach, déi ausserdeem déi 28. Infantriedivisioun bis op Klierf
zréckgedréckt huet. Déi 7. däitsch Arméi konnt allerdéngs hiren Ojektiv, bis op
Lëtzebuerg virzestoussen, net erreechen a gouf bei Iechternach vun der 4.
amerikanescher Infantriesdivisioun gestoppt.

An e puer Stonnen haten allerdéngs 8 däitsch Divisiounen eng grouss Parti vun
der Äifel, a vun de belschen Ardennen zréckeruewert. Déi Alliéiert konnte mat
hire sechs Divisounen net vill um Virmarsch vun der Wehrmacht verhënneren, an
eng Ëmdisponéierung vun den Truppe gouf déck néideg. Déi eenzeg Truppen déi eng
direkt Ënnerstëtzung konnte brénge war den 18. Arméicorps mat der 82. an 101.
Parachutistendivisioun déi sech no hirem Ofzuch bei Nijmegen an der Géigend vu
Reims opgefrëscht hunn. Déi 9. US-Arméi huet der 1. Arméi hir 7. Panzerdivisioun
zur Verfügung misse stellen, an déi 3. Arméi huet seng 10 Panzerdivisioun
fräigestallt fir ze hëllefen. Déi 2. US-Panzerdivisioun déi just a Frankräich
gelant war konnt eréischt an e puer Deeg op der Front sinn, an déi 87.
US-Infantriedivisioun an déi 17. Parachutistendivisioun waren zwar prett, mä
stoungen nach an England. Sou stoungen de 6 amerikaneschen Divisiounen zum
Schluss 21 däitscher géintiwwer, an déi eenzeg Trupp déi efficace hätt kënne
géint déi däitsch Panzerverbänn virgoen, nämlech 9. US-Loftarméi konnt wéinst de
ville Wolleken an dem décken Niwwel tëscht dem 16. an 23. Dezember, näischt
ënnerhuelen.

Wann och fir vill Leit sech Ardennenoffensiv am Wuert Baaschtnech resuméiert,
wéinst dem Generol Anthony McAuliffe a senger 101. Parasdivisioun, déi do trotz
schwéiere Verloschter d'Stellung net opginn hunn, soll awer och de Merite vun
der 7. US-Panzerdivisioun ënner dem Generol Robert W. Hasbrouck net vergiess
ginn. Tëscht dem 18. an 22. Dezember huet déi Divisioun Sankt Vith gehalen, an
der 5. däitscher Panzerarméi vill Kappzerbrieches gemaach. Si hu sech eréischt
op formellen Uerder zréckgezunn, iwwerdeems déi 106. Infantriedivisioun mat
6.000 Mann an däitsch Gefaangenschaft koum. Mat nëmmen e puer Kanoune gouf
Bütgenbach verdeedegt, a sou gouf verhënnert datt déi 2. an 99. US-Divisioun
agekesselt gouf. E Geniesbatailloun huet Malmedy gehalen. Eng Kompanie vum 51st
Engineer Combat Battalion hat et fäerdeg bruecht fir, fir zu Trois-Ponts just
virun der Panzergrupp Peiper d'Bréck iwwer d'Salm an d'Luucht ze joen, an de
Peiper war forcéiert fir en Ëmwee iwwer Werbomont ze maachen. Do gouf de Passage
iwwer d'Ambléve vun de Pionéier vum 291. Batailloun nees eng Kéier virum Peiper
senger Nues gesprengt, an e puer alliéiert Fligeren déi trotz dem Niwwel gestart
waren, hunn d'Panzerkolonn zolidd reduzéiert. Stavelot dat de 17. Dezember an
däitsch Hänn gefall war, gouf zwéin Deeg duerno zréckeruewert, an no fënnef Deeg
Kämpf am schmuelen Dall vun der Amblève huet de Peiper, dee kee Sprit méi hat,
seng Tankse missen opginn, a sech zu Fouss op den Heemwee maachen.

Déi 6. däitsch Panzerarméi hat deemoch kee grousse Succès, a koum nëmme lues
weider. De Sepp Dietrich huet de Feeler gemaach fir sech stur géint déi
amerikanesch Positiounen op der Kopp vun Elsenborn ze behaapten. Déi waren awer
op en Uerder vum Generol Courtney Hodges séier verstäerkt ginn, andeems en dem
Gerow déi excellent 1. Infantriesdivisioun zur Verfügung gestallt huet. Sou koum
et datt déi 12.Pz.D. zu Bütgenbach gestoppt gouf. Zesumme mat dem Peiper sengem
Echec, war et sou datt déi 6. Panzerarméi um véierten Dag vun der Offensiv nach
op d'mannst zwéin Deeg vun hirem Zil, d'Meuse z'erreechen, ewech war, wat
heescht datt se op hire Plang dräi Deeg verluer hat.

Op der lénkser Flank vum Dietrich hat de Manteuffel méi Erfolleg mat senge
Manöveren, a konnt ouni grouss Problemer Wolz a Klierf besetzen, wat em de Wee
op Baaschtnech opgemaach huet. De Model an de von Rundstedt, hunn du
virgeschloen den 2. Pz.K.-SS der 5.Arméi zu Verfügung ze stellen, fir séier
weiderzekommen, amplaz sech weider op verluerene Positiounen z'investéieren. Den
Hitler deem et schwéier gefall ass fir den Echec vun der Waffen SS z'akzeptéiere
war do dergéint. E wollt och kee Parteikorps ënner dem Kommando vun engem
traditionelle Wehrmachtsoffizéier hunn.

Den Eisenhower deen näischt vun de Problemer vum Feind wousst, an deem just
bekannt war datt déi 101. Parasdivisioun am Gaang war zu Baaschtnech agekesselt
ze ginn, wollt sou séier wéi méiglech reagéieren huet fir den 19. Dezember moies
eng Konferenz an enger Kasär zu Verdun ugesat bei där d'Kommandante vun der 3.
Arméi, an den Arméisgruppen Zentrum a Süd dobäi waren. D'Haaptdecisioun vun där
Reunioun war, datt den 3.an 12. Arméicorps mat 6 Divisioune vum Patton vun der
Saarfront ofgezu goufen, an op d'Front Iechternach-Dikrech-Baaschtnech verluecht
goufen. Den 8. Arméicorps gouf der 3. US-Arméi zougedeelt. Deen Uerder huet eng
133.000 Gefierer a Bewegung gesat a war an 120 Stonnen ausgefouert.
D'Logistiktruppe vun der 3. Arméi hunn eng 62.000 Tonne Ravitaillement
deplacéiert, en etlech Dausend Kaarte vun den neie Secteure gouf un d'Zaldote
verdeelt, an ënner miserabele Konditioune mat Schnéi a Glatäis gouf 35 Kilometer
nei Telefonsleitunge verluecht. De Generol Bedell Smith huet dem Bradley
matgedeelt datt e seng 1. an 3. Arméi misst dem Monty iwwerloossen, dat
haaptsächlech well hie selwer um P.C. zu Lëtzebuerg huet misse bleiwen, a fir
datt sou de Kontakt mam P.C. vun der 1.Arméi, deen zu Spa an duerno am Fort de
Chaudfontaine bei Léck installéiert war, net ze verléieren.

Ongeféier déiselwecht Zäit war déi 101. Parasdivisioun zu Baaschtnech ukomm, wou
se sech mat Elementer vun der 9. an 10. Panzerdivisioun déi am Gaang waren
d'Verdeedegung vun der Stad z'organiséieren, vereenegt huet. Zwéin Deeg duerno
goufen déi Truppe vun der däitscher 47. Pz.K. an d'Zaang geholl, an déi 26.
V.G.D. sollt opraumen. Dat huet awer net sou richteg geklappt, well d'Amerikaner
efficace vun der Bevëlkerung ënner der Leedung vum deemolege Buergermeeschter
Jacquemin ënnerstëtzt goufen, a sech daper gewiert hunn. Wéi aachtavéierzeg
Stonne méi spéit de Generol Heinz Kokott am Numm vum Generol Lüttwitz de
McAuliffe opgefuerdert huet ze kapituléieren, krut e vun deem just d'Äntwert:
Nuts. Déi Äntwert à la Cambronne, koum awer net vun ongeféier, well vu Süde ware
schonn d'Kanoune vum John Millikin sengem 3. Arméicorps ze héieren, déi eng
Konterattack annoncéiert hunn. Am Norde vu Baaschtnech hat d'Interventioun vun
der 30. Infantriedivisioun ënner dem Generol Leland S. Hobbs, déi déi Däitsch
dem Roosevelt seng SS gedeeft haten, dem Hodges gehollef den Dall vun der
Amblève komplett ze spären. Trotzdeem hat eng Aktioun vum Dietrich et fäerdeg
bruecht, datt den Hasbrouck huet misse Sankt-Vith opginn.

Duerch d'Engagement vum 18. Arméicorps deen am Fong nach just aus der 82.
US-Loftlandedivisioun bestanen huet, an dem 7. Arméiscorps ënner dem Generol
John L. Collins mat der 3. Panzerdivisiounmat an der 75.,83. a 84.
Infantriedivisioun an där den Henry Kissinger war, war et méiglech eng nei
Frontlinn Manhay-Grandménil-Hotton-Marche ze forméieren. An der sougenannter
Poche vu Verdenne koum et zu heftege Kämpf.

Fir en eventuellen Duerchbroch an Direktioun Bréissel ze verhënneren, huet de
Montgomery den 30. briteschen Arméicorps ënner dem Generol Horrocks (de Chef vun
der Operatioun Market Garden), mat 4 Divisiounen (43.,51., 53. Infantries- an
eng Panzerdivisioun vun der Garde), tëscht Namouer a Bréissel agedeelt. Dat huet
ausserdeem d'Deplacement vun der 1. amerikanescher Arméi mat 248.000 Mann
erliichtert.

Den 23. Dezember, wéi d'Wieder sech opgekläert huet, konnt déi alliéiert
Aviatioun alles gi wat se hat. Deeselwechten Dag goufen eng ronn 2.000 Asätz
geflunn, a 15.000 Stéck an den dräi Deeg duerno. Se haten haaptsächlech
d'Fluchhäfe bei Frankfurt, an d'Haaptverkéierskniet bei Kaiserslautern,
Bad-Münster, Koblenz, Neuwied an Euskirchen am Viséier. Trotz engem heftege
Flakfeier konnten 961 Dakotaen an 61 Horsa-Laaschteseegler Baaschtnech mat 850
Tonne Material beliwweren. Leider gouf och Malmedy dat an den Hänn vun den
Amerikaner war, zweemol iertemlech bombardéiert.

Déi 6. däitsch Panzerarméi war um Enn mat hire Kräften, awer déi 5. hat et
fäerdegbruecht nach eng 50 Kilometer an Direktioun Saint-Hubert, Rochefort an
Dinant weiderzekommen. Dat huet dem Patton seng Truppen déi um Virmarsch op
Baaschtnech waren zimlech derangéiert, sou datt den Eisenhower decidéiert huet,
déi 87. Infantriedivisioun, d'11. Panzerdivivisioun an déi 17. Parasdivisioun
als Hëllef ze schécken. De 24. Dezember waren 32 alliéiert Divisiounen an deem
Theater engagéiert, während de S.H.A.E.F der 29 bei den Däitsche gezielt huet.

De von Rundstedt an de Guderian, deem seng Truppen am Oste vun de Russe bis op
d'Weichsel zréckgedriwwe gi waren, ware sech der katastrophaler Situatioun
bewosst, an hu probéiert fir den Hitler dozou ze bréngen d'Truppen zréckzezéien
an eng besser Frontlinn opzebauen, awer dee wollt näischt dovu wëssen. Sou krut
dann och nach seng lescht Panzerdvisioun déi bis op d'Linn
Ciney-Beauraing-Celles komm war e ferrem op den Deckel. Op Chrëschtdag gouf déi
2. däitsch Panzerdivisioun ënner dem Kommando vum Meinrad von Lauchert, déi scho
Kontakt mat der 29. britescher Panzerdivisioun hat, vun der Säit, vun der 2.
amerikanescher Panzerdivisioun Hell on wheels ënner dem Kommando vum Ernest N.
Harmon ugegraff. Et war fir déi däitsch Unitéit eng total Iwwerraschung, an den
Desaster war deementspriechent. Owes gouf et op der däitscher Säit 2.500
Doudeger an 1.050 Prisonéier. Vun 88 Tankse waren der 81 futti, 7
Stuermgeschëtzer, déi ganz Artillerie mat 74 Piecen a 450 Gefierer waren an
d'Hänn vun den Alliéierte gefall. Doropshin huet de von Manteuffel sech mat
senger 47. Pz.K. bis op Rochefort zréckgezunn.

No Chrëschtdag, ass déi 3. Arméi vum Generol Patton, déi aus der Saar ofgezu
gouf, op Baaschtnech lassmarschéiert. Si ass op heftege Widderstand vum Generol
Heilmann senger 5. Parasdivisioun gestouss. De 26. Dezember ass et der 4.
amrikanescher Panzerdivisioun gelongen e Couloir bis Baaschtnech opzemaachen an
déi ageschlosse belsch Stad Baaschtnech ze befreien.

Den 28. Dezember 1944 huet den Hitler sech trotz dem Echec vun der
Ardennenoffensiv, nach ëmmer Illusioune gemaach. An enger Ried u seng Genereel
huet e sech zefridden iwwer d'Resultat vun der Ardennenoffensiv ausgedréckt a
gläichzäiteg d'Operatioun Nordwind an d'Operatioun Bodenplatte bekannt ginn déi
géint déi 7. amerikanesch Arméi geriicht war, déi um südlechen Deel vun der
Westfront stoung. Mä amplaz seng 5. a 6. Panzeraméi hanner de Westwall
zréckzezéien, kruten déi den Uerder fir d'Koppe vun den Ardennen ze verdeedegen,
wat schliislech zur kompletter Defaite vun deenen Truppe geféiert huet.



https://lb.wikipedia.org/wiki/Archeologie

D'Archeologie ënnersicht déi materiell Kultur (verschidden Objeten, Miwwelen,
Nekropolen, Monumenter, mä awer och Schanken a planzlech Iwwerreschter wéi Kären
a Pollen) a versicht d'Relatiounen tëscht dësen eenzelen Elementer ze verstoen.
Den Archeolog versicht d'Ëmwelt, d'Techniken, d'Economie an d'Gesellschaft ze
rekonstituéieren.

D'Archeologie ass eng Quell vun der Geschicht an den Archeolog ass een Typ vun
Historiker, dee sech haaptsächlech un de Saachen interesséiert, déi am Buedem
vergruewe sinn. Hien ass en Historiker vun der materieller Kultur a vum Alldag.

Den Interessi un ale Kulturen ass näischt Neies, schonn d'Réimer hu sech dofir
begeeschtert. Si hunn d'Pyramide besicht.

An der Renaissance koum et zu enger grousser Begeeschterung fir d'Antiquitéit an
déi, déi sech et leeschte konnten, sinn an Italien an d'Vakanz gefuer, am
léifsten op Roum. Bei dëse Reese goufen natierlech och Objete gesammelt, fir
doheem ze weisen, an et ass virkomm datt dofir och alt gegruewe gouf. Bei dëse
Sammler fanne mer ënner anerem d'Medici-Famill vu Florenz.

Am 18. Joerhonnert geet et richteg mat Ausgruewunge lass, dëst duerch
d'Decouverte vu Pompeji an Herculanum am Joer 1711.

Am 19. an 20. Joerhonnert ginn ëmmer méi Ausgruewungen ugefaangen, an zu de
wichtegsten zielen do wuel d'Decouverte vum homereschen Troja duerch den
Heinrich Schliemann (1870) an d'Graf vum Tutanchamun (1922).

Preventiv Ausgruewunge sinn zäitlech limitéiert an trieden ëmmer dann op, wann
duerch geplangt Bauaarbechten archeologesch Sitten a Gefor kommen. Eng ganz
Partie Ausgruewunge goufen zum Beispill op der Streck vum TGV a Frankräich
gemaach, éier den Zuch iwwer alles rullt.

Programméiert Ausgruewunge sinn zäitlech onbegrenzt an gi vun enger bestëmmter
Problematik aus. Bei sou Ausgruewunge weess ee genee no wat ee siche wëllt an et
besteet keen Zäitdrock. Normalerweis ginn sou Ausgruewungen am Summer gemaach,
an et gëtt fir ee Mount am Joer gegruewen. Doduerch dauert et natierlech laang
bis een zu engem Resultat kënnt.

An dësem Fall steet de Bagger schonn um Terrain. Dat kann zum Beispill beim Bau
vun engem Haus geschéien. Beim Ausgruewe vum Fëllement stéisst een op eemol op
eng al Réimervilla. An dësem Fall gi ganz séier d'Archeologen op den Terrain
geruff an déi probéieren a kierzter Zäit dat wichtegst vum Site erauszehuelen,
fir datt d'Aarbechte kënne weidergoen.

Hautdesdaags gëtt et natierlech och d'Méiglechkeet einfach eng digital Foto vum
Terrain ze maachen, an um Computer e Plang ze zeechnen.

Bei der stratigraphescher Method ënnersicht een déi verschidde Schichten am
Buedem. Déi déifst Schichte sinn dobäi normalerweis déi eelst, a mat dëser
Method kann een eng Rei Phase feststellen: Phase wou den Terrain bebaut war,
Phase wou d'Gebaier zerstéiert goufen asw.

Heiansdo kënnt et vir datt een zum Beispill an engem merowengesche Graf Mënzen
oder Vase fënnt, déi e gutt Stéck méi al sinn. Dat kënnt vir wann zur
Merowengerzäit elo zum Beispill een op därselwechter Plaz begruewe ginn ass, op
där et schonn e Graf gouf, an duerch d'Ëmgruewe vum Buedem hu sech déi zwou
Schichte vermëscht. Dat mécht d'Datéiere natierlech méi schwiereg a verlaangt e
groussen Effort fir eng ongeféier Zäitperiod festzesetzen. Datéiert gëtt hei
andeems d'Objete matenee verglach ginn.



https://lb.wikipedia.org/wiki/Arabesch_Liga

D'Arabesch Liga (op Arabesch: الجامعة العربية‎), offiziell Liga vun den
Arabesche Staten (جامعة الدول العربية Dschāmiʿat ad-Duwal al-ʿArabiyya) ass eng
regional Organisatioun aus arabesche Länner an a rondrëm Nordafrika, d'Har vun
Afrika a Südwestasien. Si gouf den 22. Mäerz 1945 zu Kairo vum Kinnekräich
Egypten, dem Kinnekräich Irak, Transjordanien, dem Libanon, Saudi Arabien a
Syrien gegrënnt. Jemen ass de 5. Mee 1945 dobäi komm. Momentan huet d'Liga 22
Memberstaten, obwuel déi syresch Participatioun wéinst der Repressioun duerch
d'Regierung am aktuelle Biergerkrich zënter November 2011 ausgesat ass. (Stand:
Januar 2015)

D'Haaptzil vun der Organisatioun ass et d'"Relatioun tëscht de Memberstate méi
enk ze maachen an d'Kollaboratioun tëscht hinnen ze koordinéieren fir hir
Onofhängegkeet an hir Souveränitéit ze sécheren an op eng generell Manéier
d'Affairen an d'Interesse vun den arabesche Länner ze konsideréieren".

Mat Institutioune wéi der Arabescher Organisatioun fir Erzéiung, Kultur a
Wëssenschaft an dem Wirtschafts- a Sozialrot vum Rot fir Arabesch
Wirtschaftseenheet facilitéiert d'Arabesch Liga politesch, wirtschaftlech,
kulturell, wëssenschaftlech a sozial Programmer déi d'Interesse vun der
arabescher Welt promovéiere sollen. D'Liga ass och e Forum an deem
d'Memberstaten hir politesch Positioune koordinéieren an iwwer aktuell Themen
debattéieren, an an deem scho verschidden arabesch Streidereie geléist gi sinn a
Konfliker limitéiert goufen. D'Liga ass och d'Plattform op där vill bedeitend
Dokumenter iwwer wirtschaftlech Integratioun ausgeschafft goufen.

1 D'Memberschaft vu Libyen gouf wéinst dem Stuerz vun der Regierung zäitweis
ausgesat. 2 Somaliland huet 1991 eng eesäiteg Onofhängegkeet ausgeruff an ass de
facto en eegene Stat, gëtt awer weiderhinn zu Somalia gezielt. 3 Zënter der
Onofhängegkeet vum 9. Juli 2011 ouni de Südsudan 4 2011 gouf Syrien als
Memberstat suspendéiert. Zënter dem 26. Mäerz 2013 hält déi Syresch
Nationalkoalitioun déi Memberschaft. D'Regierung vum Baschar al-Assad gëtt vun
der Arabescher Liga net méi als legitim Vertriedung vum arabesche Vollek
ugesinn.



https://lb.wikipedia.org/wiki/Andorra

D'Fürstentum Andorra (katalanesch: Principat d'Andorra) ass e klengen
onofhängege Staat am Südweste vun Europa. Den Zwergstaat läit matten an de
Pyrenäen, tëscht Spuenien (Katalounien) a Frankräich (Departementer Ariège a
Pyrénées-Orientales).

Andorra gouf den 8. September 1278 gegrënnt an ass a senge Grenzen zanterhier
net changéiert.

D'Funktioun vum Staatschef ass historesch an zwee gedeelt. De franséische
President an de Bëschof vun Urgell sinn allebéid Koprënze vun Andorra, och wann
hir Roll éischter eng representativ a symbolesch ass.

D'Land läit an engem Héichdall vun de Pyrenäen.Iwwer en Drëttel läit méi héich
wéi d'Bëschgrenz. Den héchste Bierg ass de Coma Pedrose mat 2.946 Meter. Den
Dall Vall del Madriu Perafita-Claror, deen zanter 2004 op der Lëscht vun der
UNESCO-Weltierfschaft steet, beleet ongeféier zéng Prozent vun der Fläch vun
Andorra.

Wéinst senger Héichlag huet Andorra en zimlech killt Biergklima. Am Januar ass
d'Duerchschnëttstemperatur -7 °C an am Summer 26 °C.

Katalanesch gouf an der Konstitutioun vun 1993 als offiziell Sprooch vun Andorra
festgeschriwwen an et ass och déi Sprooch déi vun der Majoritéit vun den
Andorraner (58,3 %) geschwat gëtt. Spuenesch gëtt vun 37,3 % vun de Leit
geschwat, 3,5 % hu Portugisesch an 2,2 % Franséisch als Mammesprooch.

Rullschunghockey a Rugby gehéieren nieft dem Wantersport zu de populäerste
Sportaarten. 2005 war Andorra Organisateur vun de Spiller vun de klenge Länner.



https://lb.wikipedia.org/wiki/Amicale_vum_Escher_Koll%C3%A9isch

D'Amicale vum Escher Kolléisch (fréier Schreifweis: Amicale vum Escher
Kolle'sch) ass eng Associatioun, déi déi fréier Schüler aus dem Escher
Jongelycée regroupéiert. Op Franséisch heescht si offiziell laut den neie
Statuten: Amicale des anciens élèves du Lycée de garcons d'Esch-sur-Alzette.

D'Iddi fir sou eng Amicale op d'Been ze setzen, ass am Laf vum Banquet fir de
25. Anniversaire vun der deemoleger Escher Industrieschoul, den 31. Juli 1926,
am Terres-Rouges-Casino zu Esch, vum Direkter Jean-Pierre Manternach an
d'Gespréich bruecht ginn. D'Grënnungsversammlung vun der Amicale war sonndes de
15. Mee 1927 am Hôtel des Ardennes zu Esch. D'Membere vum éischte Komitee waren
d'Hären J. P. Deltgen, Jean Noesen, August Isaac, [Victor] Robinet, Camille
Mousset, Michel Funck, Camille Theis, Nic. Schmit an Ernest Günther; de
Jean-Pierre Manternach krut den Titel Éierepresident. Éischte President vun der
Amicale war de J.P. Deltgen vun der Promotioun 1906, éischte Sekretär de Victor
Robinet (1927-1931). An der Generalversammlung vum 13. Mäerz 1928 gouf deen
häite Komitee gewielt: J. Noesen, President; J.-P. Mertz, Vizepresident; V.
Robinet, Sekretär; Aug. Isaac, Caissier; N. Heirens, C. Theis, J.-P. Weber,
J.-P. Wilhelm an Alphonse Michels, Memberen.



https://lb.wikipedia.org/wiki/Albert_Einstein

Den Albert Einstein, gebuer de 14. Mäerz 1879 zu Ulm, a gestuerwen den 18.
Abrëll 1955 zu Princeton (USA), war ee vun de bedeitendste Physiker vum 20.
Joerhonnert.

Den Albert Einstein war den Eelste vun zwee Kanner. Seng Elteren Hermann a
Pauline Einstein ware Geschäftsleit. Seng Schwëster Maja koum ee Joer no him zu
München op d'Welt.

Hie war e Suergekand, huet spéit ugefaange mat schwätzen an huet 1894 d'Schoul,
de Münchener Luitpold-Gymnasium, ouni Ofschloss verlooss. Well hien awer zu
Zürich studéiere wollt, huet e sech 1895 zu Aarau an enger Schoul ugemellt fir
den Ofschloss nozehuelen.

Ee Joer méi spéit huet en dee gepackt an ass vun do un iwwerzeegt, datt de
liberale System aus der Schwäiz zu sengem Erfolleg bäigedroen huet. Vun do un
huet hien eng Ofneigung géint den däitschen Drill an Autoritéit. Si bréngen hien
dozou, spéider seng däitsch Nationalitéit opzeginn.

Mat 21 Joer mécht hie säin Ofschloss zu Zürich als diploméierte Fachprofesser an
der Mathematik an an der Physik.

Hie geet an Däitschland zréck. Seng Eltere liewen awer mëttlerweil an Italien.
1901 hëlt hien déi Schwäizer Nationalitéit un a geet 1902 op Bern wou hie sech
mat Privatstonnen iwwer Waasser hält.

1905 huet hie fënnef grouss Aarbechte verëffentlecht, dorënner eng iwwer de
Photoeffekt a och déi iwwer déi Speziell Relativitéitstheorie.

Fir d'Entdeckung vum photoelektreschen Effekt krut hien 1921 den Nobelpräis an
der Physik.

1933 ass hien an d'USA immigréiert an huet do als Fuerscher um Institute for
Advanced Study zu Princeton geschafft. Den 18. Abrëll 1955 ass hien zu Princeton
gestuerwen.



https://lb.wikipedia.org/wiki/World_Trade_Center

De World Trade Center [wɝːldˈtɹeɪdˌsɛntɚ] (lëtz.: Welthandelszentrum),
ofgekierzt WTC, war en 1973 gebaute Gebaikomplex am Süde vum New Yorker Staddeel
Manhattan. Déi markant Zwillingstierm waren zäitweis déi héchst Gebaier vun der
Welt.

Si goufen den 11. September 2001 duerch en Terroruschlag zerstéiert. Dobäi sinn
ongeféier 2.800 Mënschen ëm d'Liewe komm, déi am WTC waren, an anerer, déi an de
béide Fligere souzen, déi d'Attentäter an d'Zwillingstierm gesteiert hunn, an
eng ganz Rei Pompjeeën. Alles an allem goufen zirka 3.300 Doudeger gezielt.

Fir d'Uschléi ginn islamistesch Selbstmordattentäter, déi vum Terrornetzwierk
Al-Qaida ausgebilt a beoptragt goufen, verantwortlech gemaach. Den Uschlag huet
zu weltwäitem Entsetzen an Trauer an zu wäitreechende geopolitesche Konsequenze
gefouert, sou datt als Folleg Ugrëffskricher an Afghanistan an am Irak vun den
d'USA gefouert goufen.

De WTC gouf vum amerikaneschen Architekt Minoru Yamasaki entworf an tëscht 1966
an 1973 gebaut. Den David Rockefeller war Chairman vun der Chase Manhattan Bank
an huet d'Finanzéierung vun den Twin Towers ënnerstëtzt. D'Tierm goufen David an
Nelson (Rockefeller) genannt. D'Entreprise Karl Koch Erecting Co. huet d'Tierm
gebaut, déi bei hirer Fäerdegstellung 1973 déi héchst Gebaier vun der Welt
waren, awer schonn am Joer 1974 vum Sears Tower iwwertraff goufen.

D'Konstruktioun vum World Trade Center huet aus Stoolstäipen an de Fassaden an
am bannenzechten Erschléissungsberäich aus Gitterträger-Plafonge bestanen. Als
Noutausgäng waren onofhängeg Trapenhaiser am bannenzechten
Erschléissungsberäich.

De Gebaikomplex huet nieft de béiden Tierm nach aus fënnef anere Gebaier
bestanen (WTC1 bis WTC7) souwéi engem ënnerierdesche Shopping-Passage, dee sech
aus Geschäfter a Restauranten zesummegesat huet. E puer Metroslinnen an eng Linn
vun der PATH op New Jersey waren am Sous-Sol ënnerbruecht.

All Tuerm hat dräi Modulen, getrennt duerch zwou sougenannte Sky Lobbies am 44.
an 78. Stack. Hei huet ee missen déi lokal Lifter huele fir de gewënschte Stack
vum Modul z'erreechen. An engem Stéck sinn d'Lifter nëmme vum Rez-de-Chaussée
bis an d'Sky Lobbies an op d'Visiteursterrass vum Südtuerm (WTC2) bzw. dem
Restaurant am Nordtuerm (WTC1) gefuer. Jiddwer Tuerm hat am Ganzen 104 Lifter.

Op de Stäck 106 an 107 vum Nordtuerm war de Restaurant Windows on the World fir
de Public zougängeg, vun dem ee bis op Queens, New Jersey, Brooklyn an den John
F. Kennedy-Fluchhafen konnt gesinn, bei kloeren Deeg war eng Siicht bis zu 80 km
méiglech. Um 108. Stack hat eng Radiosstatioun hire Studio. An de béide leschte
Stäck, vun den zwéin Tierm, war de sougenannten "hat truss", eng
Stoolträgerfachwierkkonstruktioun, fir de Wollekekrazert ze stabiliséieren, déi
den 11. September 2001 wesentlech dozou bäigedroen huet, datt den Nordtuerm
trotz den zerstéierte Baussestäipen un der Nordfassade nach 102 Minutten no dem
Opprall vum Fliger stoe blouf. Zesumme mat der Daachkonstruktioun gouf d'Kraaft
déi op d'Nordfassad gewierkt huet, op déi verbliwwe Stäipen ëmgeleet.

De Gebaikomplex war fir d'éischt Kéier de 26. Februar 1993 Zil vun engem
Bommenuschlag vun islamisteschen Terroristen.

Deemools haten d'Terroristen e geléinte Ryder-Van um Niveau B2 vun der
Déifgarage vum Nordtuerm am World Trade Center ofgestallt. An dësem waren
ongeféier 700 kg vum Sprengstoff TNT, an eng ganz Rei Drockgasbehältere mat
Waasserstoff, déi d'Wucht bei der Explosioun nach verstäerkt hunn. D'Explosioun
huet en 30 Meter grousst Lach a véier vun de sechs Sous-Sole gerappt.

Siwe Stäck goufe besonnesch schwéier beschiedegt, sechs dovun ënner dem Buedem.
Dem Uschlag si sechs Mënschen zum Affer gefall, iwwer dausend goufe blesséiert.
Doraus huet ee vun de gréisste Rettungsasätz an der Stad New York resultéiert,
woubäi 45% vun de Pompjeeën am Déngscht op d'Plaz geruff goufen. Sechs
islamistesch Terroriste goufen 1997 bzw. 1998 fir dëst Attentat schëlleg
gesprach an all Kéier zu 240 Joer Prisong veruerteelt.

Den zweeten Terroruschlag gouf den 11. September 2001 vun islamisteschen
Terroristen arabescher Ofstamung ausgefouert.Deen Dag goufe véier grouss
Passagéierfligeren an den USA entfouert, dovun zwéi Boeing 767, déi vun den
Entféierer an déi zwéin Tierm vum World Trade Center gesteiert goufen.

Bei den Terroruschléi vum 11. September 2001 gouf d'Konstruktioun nom Uschlag
duerch déi enorm Hëtzt (schätzungsweis 1.200 °C), verursaacht duerch de Kerosin
vun den ageschloene Fligeren a brennend Konschtstoffer an Ariichtungen, sou
staark geschwächt, datt dat ganzt Gebai a sech selwer agestierzt ass. Well an de
Stäck déi gebrannt hunn d'Eisekonstruktioune geschmollt sinn, hunn se näischt
méi gedroen an déi Stäck driwwer sinn op déi drënner gefall, déi dann och duerch
d'Wucht vun dëser enormer Mass net méi duergehal hunn. D'Tierm sinn da quasi
riicht a sech zesummegefall an hu bal 2.800 Mënschen ënner sech begruewen. 343
New Yorker Pompjeeën hu bei dësem Asaz hiert Liewe gelooss.

Op der Plaz, wou de WTC stoung, gouf de 4. Juli 2004 de Grondstee fir de Freedom
Tower geluecht. E soll fréihstens fir d'Joer 2010 fäerdeg ginn.



https://lb.wikipedia.org/wiki/Woody_Allen

Den Heywood "Woody" Allen, gebuer den 1. Dezember 1935 als Allan Stewart
Konigsberg, ass en US-amerikanesche Schauspiller, Regisseur, Komiker, Museker an
Dréibuchauteur, deen zanter iwwer 50 Joer aktiv ass.

Hien huet an den 1950er als Auteur vu Sketcher fir d'Televisioun ugefaangen, an
eng Rëtsch humoristesch Bicher mat Kuerzgeschichten, Theaterstécker a Parodië
geschriwwen. An de fréien 1960er Joren huet den Allen ugefaangen, als
Stand-up-Comedian ze schaffen, an huet dunn dee Personnage entwéckelt, deen een
och dacks a senge Filmer eremfënnt: en onsécheren, intellektuellen Tipp, dee
probéiert sech mat Wuertwitz duerch d'Liewen ze schloen (an dee wéineg mat
senger richteger Personalitéit ze dinn huet).

An der Mëtt vun den 1960er Joren huet hien ugefaangen, Filmer ze dréinen. Bis
haut sinn et der bal 50. Am Ufank waren dat Filmer fir ze laachen, mat vill
Slapstick-Elementer dran, vun den 1970er u si seng Filmer méi eescht ginn, a
sinn dacks vum Europäesche Kino (Bergman, Fellini,...) beaflosst. An deene
meeschte vu senge Filmer huet hie selwer d'Dréibuch geschriwwen, a selwer an
enger vun den Haaptrolle matgespillt. E Sujet, deen an deene méi eeschte Filmer
dacks erëmkënnt, si Froen dono, wat fir en Afloss den Zoufall oder d'Schicksal
op engem säi Liewe kann hunn.

Zu senge bekanntste Filmer zielen Annie Hall (1977), Manhattan (1979), Hannah
and Her Sisters (1986), Match Point (2007), Midnight in Paris (2011) a Blue
Jasmin (2012). Do dernieft spillt hien och vereenzelt a Filmer vun anere
Regisseure mat.

De Woody Allen war 24-mol (Stand 2014) fir en Oscar nominéiert an huet e
véiermol gewonnen dovun dräimol fir dat bescht Dréibuch an eng Kéier fir déi
bescht Regie (Annie Hall). Den Allen spillt och Klarinett an trëtt regelméisseg
zu Manhattan mat enger klenger Jazzband op.



https://lb.wikipedia.org/wiki/Walen

D'Walen (Cetacea) sinn eng Uerdnung vu Mamendéieren déi all am Waasser, déi
meescht vun hinnen am Mier, liewen. Duerch hir Kierperform gläiche s'am
Ausgesinn de Fësch, woufir se fréier alt fälschlecherweis Walfësch genannt
goufen.

Et gëtt weltwäit eng 80 bis 90 Walaarten. 5 dovu liewen am Séisswaasser, déi
aner liewen am Mier.

Wale ginn an zwou Ënneruerdnungen agedeelt: Baartewalen (Mysticeti) an Zännwalen
(Odontoceti). Nieft de Baarten an den Zänn gëtt et nach aner anatomesch
Critèren, fir déi zwou Ënneruerdnunge vuneneen z'ënnerscheeden.

Do derbäi kommen Dosende vu Fossilienaarten aus de Gattungen Ambulocetus,
Pakicetus a Basilosaurus, déi an d'Ënneruerdnung Archaeoceti klasséiert ginn.

Déi verschidde Walaarten hunn all e stroumlinnefërmege Kierper, eng glat Haut
ouni Hoer a keng Ouermuschelen, Kennzeechen déi e séiert Virukommen am Waasser
méiglech maachen. Se hu keng Krallen a keng baussenzeg Ouerlächer (de
Gehéierkanal ass no baussen zou). Déi viischt Patten hu sech am Laf vun der
Evolutioun zu Flossen entwéckelt déi Flipper genannt ginn. D'Floss um Réck, déi
Finn genannt gëtt, feelt bei enger Rëtsch Aarten. De Schwanz ass zu enger Floss
ëmgewandelt, déi Fluke genannt gëtt, an horizontal zum Rescht vum Kierper steet
(bei de Fësch steet d'Schwanzfloss senkrecht). Déi hënnescht Patte si komplett
zréckgebilt.

Wéi all aner Mamendéieren hu Wale Longen a mussen, fir Loft ze huelen, un
d'Waasseruewerfläch. Dobäi ootme se duerch en Ootmungslach uewen um Kapp.



https://lb.wikipedia.org/wiki/W%C3%A4in

De Wäin (lat. vinum) ass e Gedrénks dat aus dem Jus vun den Drauwen duerch
alkoholesch Gärung gemaach gëtt.

De Wäi war schonn am 4. Joerdausend viru Christus bekannt an dat am ganze
Mëttelmierraum.

Vun de Réimer, de Sumerer an den Egypter ass bekannt datt si hire Wéngerte
schonn Nimm ginn hunn, an déi bescht Cruse beschriwwen an diskutéiert hunn.
D'Géigend ëm Phenizien a Syrien, déi aus der Bibel als d'Land Kanaan bekannt
ass, war déizäit berühmt fir hire gudde Wäin. Vun Daha, enger Géigend am Land
Kanaan, hunn egyptesch Chroniquë geschriwwen: An de Keltere vun Daha ass de Wäin
sou fëlleg wéi d'Waasser.

No der Bibel haten d'Hebräer aus Kanaan eng Drauf matbruecht, datt et zwéi
Männer gebraucht huet fir se droen. Am alen Testament fënnt e vill Plaze, wou
iwwer Wäi geschriwwen ass.

D'Réimer hu schonn de bescht Crusen an Italien definéiert. Als éischt koum
Falerno am Süde vu Roum, wou den Domaine Faustus déizäit als déi bescht Lag
consideréiert gouf. Direkt duerno koumen d'Wäiner vun Alba, déi haut als Colli
Albani bekannt sinn.

Vu Pompéi ass bekannt datt de Wäinhandel do sou e gutt Geschäft war, datt e
Wäinhändler sou räich war datt en een Theater, an den Amphitheater baue konnt.

Bei de Réimer waren och d'Wäiner aus Spuenien, Griicheland an, zur Keeserzäit,
déi aus Gallien, vum Rhäin a vun der Donau beléift.

D'Kultur vun de Riewe war haaptsächlech un d'Liewensweis aus dem Mëttelmierraum
gebonnen. Nërdlech vun den Alpen, war de Wäibau deen eng buedemstänneg
Aktivitéiet ass, staark duerch d'Invasiounen aus dem Norden an dem Osten a
Gefor.

Et war nach just d'Kierch, déi Wäi gebraucht huet, a sech dofir ëm dës Kultur
bekëmmert huet, an déi et fäerdeg bruecht huet, datt de Wäin nërdlech vun den
Alpen net ganz veschwonnen ass.

Sou koum datt am fréie Mëttelalter just Wéngerte ronderëm d'Kléischter an
d'Kathedrale stoungen. D'Pateren hu sech awer net nëmmen domat ofgi fir Wäin ze
maachen, mä si hu sech vill Méi gi fir en ze verbesseren.

D'Zisterzienser aus der Bourgogne, waren déi éischt déi de Buedem ënnersicht
hunn, an doduerch déi bescht Parzelle fir Wéngerten erausfonnt hunn. Si hu ganz
genee Buch geféiert wou am mannste Fraschtgefor war, a wou d'Drauwen am beschte
gutt zeideg goufen. Si hunn och Eyperimenter am Schnëtt an am Béige vun de Riewe
gemaach. Ëm déi bescht Wéngerten hu se Mauere gebaut. Déi bekannte Clos, a sief
och dacks nëmme méi duerch den Numm, sinn d'Zeien dovun.

An Däitschland waren et d'Patere vum Klouschter Eberbach déi eng grouss Roll am
däitsche Wäibau am Rheingau gespillt hunn.

De Wäin war an der Zäit vum 5. bis 10. Joerhonnert eng beleiften Handels- an
Tauschwuer, besonnescht tëscht dem Festland an England. Wéinst de Piraten déi et
déizäit op alle Miere gouf, hunn d'Schëffer, déi mat Wäi geluede waren, hir
Charge ënner beschter Geheimhaltung opgeholl, an hu sech sou heemlech wéi nëmme
méiglech aus der Mëndung vum Rhäin, oder vu Bordeaux aus op de Wee no Norde
gemaach. Wéinst de grousse Fässer, war d'Schëff och dat beléifstent
Transportmëttel fir de Wäin, besonnesch do wou grouss Flëss d'Schëfffaart
méiglech gemaach hunn.

Well d'Waasserqualitéit, besonnesch an de Stied, vill ze wënschen iwwereg
gelooss huet, gouf dëst dacks mat Wäi vermëscht, fir datt et en eenegermoossen
acceptable Gout sollt kréien. 1542 huet den Andrew Boorde geschriwwen: Waasser
eleng ass kee gutt Gedrénks fir d'Englänner.

Am 14. Joerhonnert war d'Exportatioun vum Bordeaux-Wäin no England sou grouss,
datt se de Chiffre vun deemools, eréischt 1979 konnt iwwerdubberen.

De Kinnek Edward II. vun England hat 1308, fir seng Hochzäit mat der Isabelle de
France, méi wéi eng Millioun Fläsche bestallt, an dräi Joerhonnerte méi spéit
goufen an England, bei enger Bevëlkerung vu 6,1 Millioune Leit, iwwer 40
Millionue Fläschen am Joer gedronk.

D'Zäit vun der Lies variéiert mat dem Wieder an haaptsächlech mat den
Temperaturen an der Zäit just virun, an no der Bléi. A Süd- Mëttel an Nordeuropa
ass dat tëscht Enn August bis an de November eran.

A ville Länner wou de Wäin eng Appelation contrôlée ka kréien, ginn d'Datumme
vum Ufank vun der Lies all Joer iwwer e Reglement festgeluecht. Déi Reglementer
riichte sech haaptsächlech nom Zäitpunkt vun der Bléi, kënnen awer, wann extrem
gutt Wiederkonditioune waren, revidéiert an no vir verluecht ginn.

De wäisse Wäin kënnt bei senger Zoubereedung praktesch guer net bis iwwerhaapt
net mat der Schuel a Kontakt a kann dofir nëmme ganz wéineg Faarfstoffer
ophuelen.

Wann de Jus bei der Zoubereedung vun de rouden Drauwen no enger ganz kuerzer
Maischstandzäit ofgepresst gëtt entsteet Rosé.

D'Riefzort entscheet iwwer de Charakter vum Wäin. Et gëtt op der Welt tëscht
17.000 an 20.000 verschidde Riefzorten. E Véirel vun der Weltrieffläch gëtt vun
enger Dose Riefzorte beluecht. De Rescht vun den Zorten deele sech déi aner 3/4.
Déi bekanntst si wuel de Cabernet Sauvignon, de Chardonnay, de Shiraz, de
Merlot, de Sauvignon Blanc an de Riesling.



https://lb.wikipedia.org/wiki/Verbrennungsmotor

E Verbrennungsmotor ass eng Maschinn déi duerch eng intern Verbrennung e Kolwe
beweegt deen direkt oder indirekt eng Dréibewegung provozéiert. Zu de
Verbrennungsmotore ginn och d'Gasturbinne gezielt.

D'Linearkolwemotore sinn déi Verbrennungsmotoren déi duerch ons Autoen am
wäitste verbreet sinn: e Kolwen ass an engem zylindresche Lach sou gelagert,
datt e just erop an erof geréckelt ka ginn. D'Stéck an deem dëst Lach ass nennt
een Zylinder. Uewen ass den Zylinder mat dem Zylinderkapp zougeschrauft. Ënner
dem Kolwen ass deen duerch eng Bielle mat der Kuerbelwell verbonnen. D'Bielle
wandelt déi linear Bewegung vum Kolwen an eng Dréibewegung op der Kuerbelwell
ëm.

Et ënnerscheet ee weider tëscht 2-Takt Linearkolwemotoren a 4-Takt
Linearkolwemotoren: een Takt ass bei dëse Motoren eng Bewegung vum Kolwen an eng
Richtung: vun ënnen erop oder vun uewen erof.

E 4-Takt Motor duerchleeft pro Takt eng Phase vum Zyklus. De Kolwe muss also pro
Zyklus zweemol erof an erop goen:

D'Energie, déi gebraucht gëtt fir de Kolwen am éischten, zweeten a véierten Takt
ze bewegen, kënnt vun enger Schwongscheif op der Kuerbelwell. Déi gëtt am
drëtten Takt ëmmer ugestouss a sou gëtt en Deel vun der Energie vum drëtten Takt
gebraucht, datt de Motor iwwerhaapt leeft.

En 2-Takt Motor duerchleeft pro Takt zwou Phase vum Zyklus. De Kolwe geet hei
also pro Zyklus nëmmen eemol erop an erof. Dat ass méiglech well frësch Gase
getrennt vum Verbrennungsraum ugesaugt a virkompriméiert ginn. Fir de Prinzip
vum 2-Takt Motor z'erklären, ass et am einfachsten, beim zweeten Takt
unzefänken: Während deem de Kolwen duerch d'Verbrennung erofgedréckt gëtt (3.
Phase) sinn ënner dem Kolwe scho frësch Gasen a ginn sou scho kompriméiert. Wann
de Kolwen ënnen ass, kënnen dës Gasen duerch Kanäl am Zylinder erop iwwer de
Kolwen stréimen an se stoussen sou déi verbrannte Gasen aus (4. an 1. Phase).
Dëst Ausstousse geet nach méi séier wann de Kolwen ufänkt erëm erop ze goen
(éischten Takt). Idealerweis gëtt d'Ausgangslach genee an deem Ament zougemaach
wann déi verbrannt Gasen all eraus sinn an déi frësch just nach dobanne sinn. De
Rescht vu sengem Wee erop kompriméiert dann de Kolwen déi frësch Gasen (2.
Phase) fir datt se erëm gezünt kënne ginn.



https://lb.wikipedia.org/wiki/V%C3%A4ltesdag

De Vältesdag, deen de 14. Februar a ville Länner gefeiert gëtt, ass den Dag vun
de Verléiften. D'Koppele profitéiere fir sech duuss Wierder ze schécken a sech
Cadeauen ze maachen als Beweis vun hirer Léift, grad wéi rout Rousen als Zeeche
vun der Leidenschaft.

De Brauch vun dësem Dag geet op een oder méi chrëschtlech Märtyrer mam Numm
Valentinus zréck. Am wahrscheinlechste bezitt e sech op de Valentin vun Terni,
deem am 3. Joerhonnert n. Chr. Bëschof an der italienescher Stad Terni war
(deemools Interamna). Enger Iwwerliwwerung no huet en e puer Brautkoppele
bestuet, dorënner och Zaldoten, déi awer op Uerder vum Keeser Jonggesell hätte
misse bleiwen. Dobäi soll en deene bestuetene Koppelen och Blummen aus sengem
Gaart geschenkt hunn. De Keeser Claudius II. huet e schlussendlech de
14. Februar 269 wéinst sengem chrëschtleche Glawe käppe gelooss.

De Gedenkdag gouf vum Poopst Gelasius I. 469 fir déi ganz Kierch agefouert,
eventuell och fir dat réimescht Fruchtbarkeetsfest vun de Lupercalia ze
verdrängen, dat vum 13. bis zum 15. Februar gefeiert gouf. 1969 gouf Vältesdag
awer nees aus dem réimesche Generalkalenner gestrach.

Zanter dem 15. Joerhonnert hu sech an England Välteskoppele forméiert, déi sech
kleng Cadeauen oder Gedichter geschéckt hunn, an déi entweder um Virowend duerch
auslousen oder duerch den éischte Kontakt um Dag selwer zesummekoumen. Englesch
Auswanderer hunn dee Brauch an d'USA matgeholl, vu wou en nom Zweete Weltkrich
nees zréck an Europa koum. Richteg bekannt a Kontinentaleuropa gouf en awer
virun allem eréischt wéi d'Floristen an d'Zockerbäcker den Dag duerch massiv
Reklamm forcéiert hunn.



https://lb.wikipedia.org/wiki/Tsunami

En Tsunami, op Japanesch 津波 „Hafewell“, aus 津 tsu „Hafen“ an 波 nami „Well“, ass
eng Serie vu Welle mat extrem grousse Volumen, déi sech extrem séier
fortbeweegen.

Äerdbiewen, Vulkanausbréch an aner Ënnerwaaserexplosiounen, Äerdrutscher an
Asteroidenaschléi kënnen een Tsunami ausléisen. Tsunamien entstinn zu 79 % am
Pazifik.

De Begreff "Tsunami" kënnt aus dem Japaneschen a gouf vun de Fëscher gebraucht,
déi vum Fëschfang nees heem koumen an am Hafen alles verwüst virfonnt hunn,
obwuel si um Mier näischt an Uecht geholl haten. Dat läit dorun, datt Japan eng
"Tiefseesteilküst" huet, wouduerch sech Risewellen eréischt kuerz virun der Küst
bilden, a sou iwwer d'Hafemauer schloen, wou se d'Schëffer versenkt hunn.

Tsunamien ënnerscheede sech fundamental vu Wellen, déi duerch Stierm entstinn,
well bei deene kann d'Waasser zwar bis zu 30 Meter héich opgeworf ginn, mä déi
méi déif Waasserschichte bleiwen dobäi onbeweegt. Bei engem Tsunami dogéint
beweegt sech de ganze Waasservolume, also déi ganz Waassersail vum Mieresgrond
bis un d'Uerwerfläch.

D'Vitess vun engem Tsunami hänkt ëmmer vun der Déift vum Mier of: wat d'Mier méi
déif ass, wat den Tsunami méi séier, wat et méi flaach ass, wat e méi lues ass.
D'Ausbreedungsvitess ass an Ozeanen (bei enger Waasserdéift vun zirka 5000 m) ëm
déi 800 km/h. Dat ass sou séier wéi e Fliger. Tsunamie kënne bannent e puer
Stonne duerch ganz Ozeane goen a sech bis zu 20.000 km ausbreeden ouni
iergendwéi bemierkt ze ginn. Am Verglach dozou läit bei deene vum Wand
erschaafte Wellen d'Vitess bei 8 bis 100 km/h. Bei niddreger Waasserdéift, also
an der Géigend vun den Küsten, gëtt den Tsunami méi lues. Doduerch hëlt och seng
Wellelängt of, wat mat sech bréngt, datt d'Wellenhéicht zouhëlt, an d'Well
schliisslech brécht.



https://lb.wikipedia.org/wiki/Tschechoslowakei

D'Tschechoslowakei (tschechesch: Československo, Slowakesch: Česko-Slovensko)
war e Land a Mëtteleuropa, dat tëscht dem 28. Oktober 1918 an dem 31. Dezember
1992 bestanen huet.

Si bestoung aus de Landesdeeler Béimen, Mieren, Schlesien, der Slowakei an, bis
1946/48, der Karpatenukrain. Si ass 1918 entstanen, wéi Éisträich-Ungarn
auserneegebrach ass, an huet sech opgeléist, wéi d'Tschechesch Republik an
d'Slowakei den 1. Januar 1993 eegestänneg Staate goufen.

Vun 1939 bis 1945 war et vun Nazi-Däitschland annektéiert ginn. Offiziell housch
et am Ufank Tschechoslowakesch Republik (Československá republika), dunn,
nodeems geméiss dem Münchener Ofkommes Deeler un Däitschland, resp. Ungarn hu
missen ofgetruede ginn, vun 1938 bis 1939 Tschecho-Slowakesch Republik (Č-SR).

1945 gouf deen ursprénglechen Numm nees agefouert, ier en 1960 an
Tschechoslowakesch Sozialistesch Republik (Československá socialistická
republika, kuerz: ČSSR) ëmbenannt gouf, a vun 1990 bis 1992 housch et
Tschechesch a Slowakesch Federativ Republik (tsch. Československá federativní
republika bzw. sl. Česko-Slovenská federatívna republika, kuerz: ČSFR).

Vun de spéiden 1940er Jore bis 1989 war d'Tschechoslowakei en no sowjeteschem
Virbild an ënner sowjetescher Kontroll gefouerte Staat, wou d'Kommunistesch
Partei als Eenzeg d'Soen hat. Militäresch huet se zum Ostblock, ekonomesch zum
Comecon gehéiert. 1968 koum et zum sougenannte Prager Fréijoer, wou d'Regierung
sech vu Moskau emanzipéieren an e manner autoritäre Regime aféiere wollt. Dës
Bestriewunge goufen awer den 20. August duerch eng militäresch Interventioun vun
den anere Warschauer Pakt-Staaten ermëlzt, an et huet weider 21 Joer gedauert,
bis d'Vollek duerch déi sougenannte Samette Revolutioun de Regime zum Récktrëtt
gezwongen huet an et zu engem pluralisteschen an demokratesche System koum.



https://lb.wikipedia.org/wiki/Troja

Troia oder Troja (gr.: Τροία, Τροίη; lat.: Troia, Ilium; tierk.: Truva, an den
Altertumswëssenschafte gëtt de lat. Numm benotzt) war eng antik Stad an der
Landschaft Troas am Nordweste vun der haiteger Tierkei um Hellespont an der
Provënz Çanakkale.

Hisarlık ass den tierkeschen Numm vun engem 15 Meter héijen Hiwwel. D'Stad, déi
un den Dardanellen louch, huet den Zougank zum Schwaarze Mier kontrolléiert.
D'Schëffer konnten deemools nach net géint de Wand kräizen, also hu si am Hafe
vun der Festung op de gënschtege Wand gewaart. Hire Weezoll, d'Lotsen- a
Schutzsteieren hunn der Stad Räichtum bruecht. Grouss Berühmtheet krut Troja an
der Antiquitéit duerch d'Dichtung Ilias vum Homer, deen hei de legendären
Trojanesche Krich beschriwwen huet. Nach an der Spéitantiquitéit gouf d'Plaz mat
hire legendären Helden am Réimesche Räich héich veréiert. Mam Ufank vum
Mëttelalter gouf Troja a seng Lag vergiess.

Opgrond vun de Resultater vun den Ausgruewunge vun de leschte Joren, ass bei de
Fachleit haut onbestridden, datt Troja d'Bühn fir den Trojanesche Krich war, dee
vum Homer beschriwwe gouf. Beim Homer heescht d'Plaz virun allem Ilion oder
Ilios (gr.: Ἴλιον, Ἴλιος).

Der Legend no war den Dardanos de Grënner vun der Dynastie vun de Kinneke vun
Troja. Hien ass virun der Sintflut geflücht, an huet a Phrygien beim Kinnek
Teukros Asyl kritt. Nom Doud vum Teukros war hien den eenzegen Ierwen, andeems
hie sech mat der Bateia, der Duechter vum Teukros, bestuet huet. Verschidden
alen Traditiounen no koum den Dardanos aus dem ale Stamm vun den Dardanier um
Balkan (am aktuelle Kosovo). Den Numm Dardanier gouf op allefall benotzt, fir
d'Trojaner selwer ze beschreiwen.

Den Tros, en Enkel oder Urenkel vum Dardanos, war den eponymen Heros vun Troas a
vun Troja. D'Stad selwer gouf vu sengem Jong, dem Ilos (och "Ilion") gegrënnt.

De Laomedon, de Jong vum Ilos, ass no him op den Troun komm. De Poseidon an den
Apollo, déi vum Zeus gestrooft goufen, hu fir dëse grausame Kinnek d'Mauere vun
Troja gebaut, mä goufe vum Kinnek net bezuelt, wéi hien et versprach hat. De
Laomedon huet souguer gesot, hie géif hinnen d'Oueren erofschneiden. D'Gëtter hu
sech gerächt. Den Apollo huet eng Peschtepidemie op Troja lassgelooss, an de
Poseidon huet engem Monster aus dem Mier den Uerder ginn, d'Awunner ze friessen,
an d'Felder duerch Mierwaasser ze zerstéieren.

D'Orakel vum Zeus-Amun huet dem Laomedon geroden, seng Duechter Hesione
z'afferen, a si um Ufer ze loossen, fir datt d'Monster aus dem Mier si friesse
kéint.

Sou huet den Herakles, deen zesumme mam Iason op der Sich nom Gëllene Vlies a
Kolchis gereest war, d'Hesione um Ufer vun Troja fonnt, komplett plakeg an nëmme
mat hire Bijoue bekleet. Den Herakles huet d'Kette gesprengt, an ugebueden,
d'Monster ëmzebréngen, wann hien déi zwee onstierflech Päerd géif kréien, déi
den Zeus dem Laomedon fir d'Entféierung vum Ganymed geschenkt hat.

D'Trojaner hunn doropshin eng héich Mauer e bëssen ewech vun der Küst gebaut.
Wéi d'Monster un der Mauer ukomm ass, huet et seng grouss Schnëss opgerappt, an
den Herakles ass an den Hals vum Monster gesprongen. No dräi Deeg koum hien als
Gewënner aus dem Bauch vum Monster eraus, mä hat all seng Hoer verluer. De
Laomedon soll den Herakles doropshin ugeschass hunn, an him amplaz vun den
onstierfleche Päerd zwee ganz normal Päerd ginn hunn. Den Herakles huet sech
voller Roserei op sengem Schëff dovugemaach, an huet Troja de Krich versprach.

Den Herakles huet zu Tiryns Zaldote rekrutéiert, a Schëffer prett gemaach ; zu
sengem Alliéierten hunn de Iolaos, den Telamon, de Peleus, den Oekles vun Argos
an den Deimachos vu Böotien gezielt.

Den Herakles ass virun Troja gelant, an huet d'Schëffer dem Oekles iwwerloss. De
Laomedon huet d'Vollek op d'Schëffer geschéckt, fir dëi ze verbrennen, mä den
Oekles huet bis zu sengem leschten Otemzuch duerchgehalen, an de Schëffer
erlaabt, nees op d'Mier erauszefueren. Dem Telamon ass et gelongen, e Lach an
d'Mauer ze schloen, an an d'Stad eranzekommen. Den Herakles huet de Laomedon, an
all seng Jongen, bis op de jonke Podarkes ëmbruecht. D'Hesione gouf dem Telamon
geschenkt, an duerft e Prisonéier vun hirer Wal fräikafen. Si huet sech fir hire
jonke Brudder Podarkes entscheet. Dee gouf vun elo u Priamos genannt, wat sou
vill heescht wéi "zréckkaaft".

Nodeem hien d'Stad néiergebrannt hat, ass den Herakles nees fortgezunn, an huet
de Priamos um Troun gelooss.

D'legendär Geschicht vum Krich tëscht de Griichen an Troja ass d'Thema vun der
Ilias vum Homer, vun den Epen aus dem Trojaneschen Zyklus a vun der Aeneis vum
Virgil.

Den Ursprong vum Trojanesche Krich war d'Entféierung vun der schéiner Helena,
der Fra vum Menelaos, Kinnek vu Sparta, duerch de Paris. Fir d'Trojaner ze
bestrofen, hu sech d'griichesch Kinneken zesummegedo, an hunn d'Stad zéng Joer
laang belagert. Duerch en Trick vum Odysseus, mam Trojanesche Päerd, konnte si
an d'Stad erakommen, a se plëmmen.

1820 huet de schotteschen Zeitungsverleeër an Amateurgeolog Charles Maclaren en
Essai iwwer Troja erausbruecht, deen hien 1824 zu enger voluminéiser
Dissertatioun erweidert huet, wou hien den Hiwwel Hisarlık als Troja
lokaliséiert huet. En Deel vun dësem Hiwwel war deemools am Besëtz vun der
englescher Groussgrondbesëtzer- an Diplomatefamill Calvert. Wéi de Maclaren 1863
eng nach méi fundéiert Beschreiwung vum Plateau vun Troja erausbruecht huet,
huet de jéngste Bouf vun der Famill, de Frank Calvert, versicht, de Rescht vum
Hiwwel ze kafen. Dëst war kee Erfolleg, mä dofir konnt hien awer selwer e puer
Ausgruewungen an de Joren 1863-1865 maachen. Dës Ausgruewungen hunn hien sou
beandrockt, datt och hie vun der Existenz vun Troja op dëser Plaz iwwerzeegt
war. Hien huet seng Hypothes awer nach net zu enger Behaaptung ausgebaut, dëst
huet eréischt de Schliemann gemaach. Dem Calvert seng Ufro un de British Museum,
dës Plaz z'erfuerschen, gouf net ugeholl.

Den 9. August 1868 koum den däitschen Händler an Hobby-Archeolog Heinrich
Schliemann op de Plateau vun der Troas. Och hie war op der Sich nom legendären
Troja, an huet fir d'éischt ënner dem Hiwwel Balli Dağ, opgrond vun enger Thes
vum Jean-Baptiste LeChevalier (1791), gesicht. De Schliemann a seng fënnef
Aarbechter konnten hei awer näischt fannen, a sou wollt hien nees zréckreesen.
Hien huet allerdéngs säi Schëff verpasst, an huet dobäi zoufälleg de Frank
Calvert kennegeléiert, deen him erlaabt huet, a sengem Haus d'Nuecht ze
verbréngen. De Calvert konnt de Schliemann mat senger Iwwerzeegung
begeeschteren, datt ënner dem Hiwwel vun Hisarlık d'Ruine vum legendären Troja
misste sinn. De Schliemann huet, och wann et dacks aneschters erzielt gëtt, ni
bestridden, datt hien de wichtegsten Hiwäis vum Calvert kritt hat.

1873 huet de Schliemann der Ëffentlechkeet matgedeelt, datt hien Troja zu
Hisarlik fonnt hat; den Duerchbroch ass him awer duerch eng spektakulär
Entdeckung am selwechte Joer gelongen : dee vun him selwer sougenannte Schaz vum
Priamos. Hien huet a villen Hisiichten nei Saache mat sech bruecht : dem
Schliemann säi Ruhm als Wëssenschaftler, d'Begeeschterung vun der
wilhelminescher Keeserzäit fir Troja a fir d'Archeologie am Allgemengen, déi elo
an der Ëffentlechkeet vun enger Disziplin fir Amateuren a Reesender zu enger
eeschter Wëssenschaftsdisziplin erhuewe gouf. De Schaz gouf laang Zäit am Musée
fir d'Antiquitéit zu Berlin ënnerbruecht, an nom Zweete Weltkrich an d'UdSSR
verschleeft. Allerdéngs gouf et schonn zu Liefzäite vum Schliemann - ënner
anerem duerch säi Mataarbechter Wilhelm Dörpfeld – éischt Hiweiser dorop, datt
de Schaz iwwer 1000 Joer méi al war, wéi de Schliemann ugeholl hat.

Schonn de Schliemann huet geschriwwen, datt den Auteur vun der Ilias eng grouss
dichteresch Fräiheet ("Iwwerdreiwung") hat, an hie war sech och bewosst, datt
hien net déi ganz Stad, mä nëmmen „die Pergamos [Burg] der Stadt“ [Troja]
ausgegruewen huet.

Wéi weider Ausgruewungen erginn hunn, war Troja vun der fréier Bronzezäit (zirka
3000 v. Chr.) bis an d'Spéitantiquitéit bewunnt. Et goufen souguer Spure fonnt,
déi weisen, datt d'Gebitt nach méi fréi bewunnt war, an déi bis an d'5.
Joerdausend v. Chr. zréckginn. Mam Chrëschtentum huet d'Bedeitung vun der Stad,
déi hir trojanesch Helden aus de Legende veréiert huet, ofgeholl. Den Afall vun
de Goten am Joer 276 huet d'Stad nach zimlech gutt iwwerstanen, d'Gebitt gouf
awer no Äerdbiewen um Enn vum 5. Joerhonnert verlooss.

Bis haut goufe méi wéi 10 Stratigraphien (Wunnschichten/Bauschichten) entdeckt
(Troja I - Troja X), déi nees an iwwer 40 Feinschichten ënnerdeelt ginn. Dobäi
zielen - vereinfacht ausgedréckt - Troja I (2950–2250 v. Chr.) an II (2550–2200)
zu der fréier, Troja III-V (2200–1700) zu der mëttlerer, an Troja VI-VIIa
(1700–1200) zu der spéider Bronzezäit. Troja VIIb (1200–1000) gehéiert zu der
fréier Eisenzäit. Troja VIII an IX datéieren an d'Zäit vum 8. Joerhonnert v.
Chr. bis an d'réimesch Zäit, Troja X, e byzantinesche Bëschofssëtz geet bis an
d'fréit Mëttelalter.

Troja I louch nach direkt op der Plage. D'Zitadell Troja II hat eng Fläch vun
zirka 9000 m² (véier Brandkatastrophen), vun Troja IV un huet sech d'Fläch
verduebelt, Troja VI hat sech no Süden an Osten op zirka 50.000 m² vergréissert
(d'"Ënnerstad" net matgerechent). Déi vum Auteur vun der Ilias beschriwwe
Festung kéint mat Troja VI identesch sinn (no anerer Usiicht mat Troja VIIa),
wat um Enn vum 13. an Ufank vum 12. Joerhonnert v. Chr. ënnergaangen ass. Dobäi
ass net sécher, op en Äerdbiewen oder eng Eruewerung Schold um Ënnergang war.

Ob och den Trojanesche Krich en historesche Kär huet, ass nach ëmmer net
wierklech kloer. D'Lag vun der Stad Troja gëtt an der Dichtung Ilias vum Homer
kloer beschriwwen : d'Dardanellen ginn ernimmt, den héchste Bierg ass den Ida
(Kazdagi), an et ginn zwéi Flëss ernimmt, de Skamandros (haut Karamanderes), an
de Simois, déi bei Troja annenaner lafen, an duerno weider op den Hellespont
fléissen. Et gëtt och vun den Inselen Tenedos (haut Bozcaada) an Imroz
(Gökçeada) erzielt. Déi haiteg archeologesch Flächen ëmfaassen nëmmen d'Festung
vun Troja. Mat zimlecher Sécherheet gouf et och e groussen Deel vun der Stad
baussent de Befestegungen.

De Schliemann huet dat imposant Troja II aus der fréier Bronzezäit fir dat
homerescht Troja gehalen. Hie war deemools der - falscher - Meenung, datt dës
Stad zäitgläich mat Mykene an Tiryns war. Den Dörpfeld huet déi 6. Wunnschicht
(Troja VI) fir dat homerescht Troja gehalen. D'Schicht VIh ass ëm 1300 v. Chr.
awer wahrscheinlech duerch e staarkt Äerdbiewen zerstéiert ginn. Dofir ass de
Carl Blegen dovun ausgaangen, datt Troja VIIa dat homerescht Troja aus der Ilias
war. Dës Thes fënnt de meeschten Zousproch. No neie Keramikënnersichungen gëtt
dat wahrscheinlech gewaltsamt Enn vun Troia op zirka 1200 v. Chr. datéiert. Dat
passt gutt zu de meeschten Datéierunge vum Trojanesche Krich duerch antik
Auteuren. Als "Kandidat" fir d'Ilion vum Homer muss een awer och Troja VIIb1 a
Betruecht zéien. Nieft dem Festhale vun den Traditioune vun Troja VI an VIIa
kommen hei och nei Elementer op de Plang, zum Beispill déi sougenanntn Handmade
Ware, déi op eng deelweis verännert Bevëlkerung schléisse léisst. Dat passt
besser zu den Informatioune vum Homer. Och d'muechtpolitesch Verhältnesser a
Klengasien, wéi den Homer se beschreift, passe gutt an dës Zäit. D'mykenesch
Kultur hat am 12. an 11. Joerhonnert v. Chr. weiderbestanen. Och Handel a
Séifaart goufe weider bedriwwen. E Krich vun den Achäer géint Troja géif gutt an
d'12. Joerhonnert v. Chr. passen. Dogéint hätt en Zuch géint Troja am 14. oder
13. Joerhonnert v. Chr. wuel d'Hethiter op de Plang geruff, wat an hethitesche
Schrëften ze fanne wier.

Mä och an dësem Punkt bleift villes ongeklärt. D'Fro, wéi wäit een den Homer
tatsächlech als Quell fir historesch Evenementer vun der spéider Bronzezäit
benotze kann, an ob et dann elo zu engem trojanesche Krich komm ass, kënnen hei
net wierklech behandelt ginn. Op jiddwer Fall hunn d'Theorië vun der Gräzistik
zum Hexameter, an zum Entstoe vum Epos, wéi se am Moment vum Joachim Latacz
iwwerzeegend virgedroe ginn, an den neisten Ausgruewungsresultater eng Stäip
fonnt.

Troja ass mat grousser Wahrscheinlechkeet identesch mat der Stad Wilusa (=
(W)Ilios), déi an hethitesche Quellen ernimmt gëtt, wat duerch d'Gruewunge vum
tübinger Archeolog Manfred Korfmann bestäerkt ginn ass. Sou gouf am
Ausgruewungsberäich vun Troja eng ënnerierdesch Quellen-Anlag fonnt, déi an
allen Eenzelheete mat der Beschreiwung vun enger Quell an der Stad Wilusa am
sougenannten Alaksandu-Vertrag iwwereneestëmmt.

Fir d'klassesch Philologie ass zur Zäit de Latacz de wichtegsten Numm fir
d'Historizitéit vun den homereschen Epen an och d'Verbindung mat dem
Korfmannschen Troja. Weder an der hethitescher, nach an der
griichesch-réimescher schrëftlecher Iwwerliwwerung loosse sech eendeiteg
Beweiser fir eng Identitéit vun Hisarlık mam homereschen Troja fannen,
datselwecht gëllt fir Wilusa.

D'Ënnersichungen hu sech haaptsächlech op d'Akropolis vun Troja beschränkt,
d'Uewerstad. Dëst huet sech 1988 mat engem internationalen Team ronderëm den
Tübinger Prähistoriker Manfred Korfmann geännert. Mat der Hëllef vum Geophysiker
Helmut Becker gouf 1992 duerch Geomagnetik-Miessungen eng grouss Ënnerstad ënner
der Akropolis entdeckt. Zanterhier gouf bei den aktuellen Ausgruewunge vum
Korfmann a sengem Team (zanter sengem Doud 2005 elo ënner der Leedung vum Ernst
Pernicka) och verstärkt d'Ënnerstad erfuerscht. D'real Gréisst vun Troja ass
domat an den Zentrum vun den Diskussioune geréckelt. Dem Korfmann seng Thesen
iwwer d'Bedeitung vun Troja sinn an der Fuerschung zanter 2001 op Widderstand
gestouss, an hunn zu enger grousser Diskussioun bei den däitschen
Altertumswëssenschaftler gefouert.

Am Kär kreest dës Troja-Debatt, den „neue Streit um Troja“ ëm déi tatsächlech
Gréisst a Bedeitung vum Troja an der spéider Bronzezäit. Während de Korfmann an
Troja en iwwerregionalt Handelszentrum gesinn huet, hunn aner Alhistoriker an
Archeologen d'Stad nëmmen als mëttelméisseg wichteg gesinn. De Protagonist vun
dëser Grupp ass dem Korfmann säin fréieren Tübinger Kolleg, den Alhistoriker
Frank Kolb, deen och selwer an der Tierkei gegruewen huet. Den Haaptvirworf un
de Korfmann a seng akademesch Matstreider besteet an enger Vernoléissegung vu
wëssenschaftlecher Virsiicht. Zanter dem Ufank vum Troja-Sträit huet de Korfmann
verschiddener vu senge Gruewungsinterpretatiounen zréckgezunn, an ass den
Argumenter vun der Géigesäit e Stéck entgéint komm. Un der Gesamtinterpretatioun
hält d'Team ronderëm de Korfmann a seng Nofolger allerdéngs fest. Eng eendeiteg
Entscheedung konnt d'Ausernanersetzung och op engem wëssenschaftleche Symposium
zu Tübingen am Fréijoer 2002 net bréngen.

D'Korfmann-Positioun prägt haut d'Troia-Bild vun der interesséierter
Ëffentlechkeet. Den ëffentleche Sträit huet sech zanter 2004 ë bësse berouegt.
Nom Doud vum Manfred Korfmann am August 2005 gouf den Tübinger Archeometallurg
Ernst Pernicka mat der wëssenschaftlecher Leedung vum Troja-Projet betraut. Fir
d'Fortféierung vun der Aarbecht zu Troja am Summer 2006 krut hie vun der
tierkescher Antikendirektioun d'Lizenz. erdeelt. D'Ausgruewungsserie vun 18 Joer
soll elo zu engem wëssenschaftlechen Ofschloss bruecht ginn. An engem
beschränkten Ëmfang sollen och duerno d'Froen zu der bronzezäitlecher
Stadbefestegung weider ënnersicht ginn. Ausserdeem erfuerderen d'Pfleg,
d'Konservéierung an d'Presentatioun vun der UNESCO-Weltkulturierfschaft Troja
(1998) e groussen Opwand. Schliisslech soll nach e Musée virun den Diere vun
Troja gebaut ginn.

De Geoarcheolog Eberhard Zangger huet a sengem Buch Atlantis - Eine Legende wird
entziffert, wat 1992 erauskomm ass, d'Hypothes vertrueden, dem Platon säin
Atlantis hätt archeologesch noweisbar Charakteristike mam historeschen Troja, a
wier domat dat vun de Griichen zerstéiert Troja gewiescht.

Wéinst dem Numm vun der fréierer Colonia Ulpia Traiana, hu sech bis an
d'Mëttelalter och d'Nimm Troia Minor (Kleng-Troia) an Troia Francorum
(fränkescht Troia) fir Xanten entwéckelt. Ëm 1100 huet d'Annolidd vun der
Grënnung vu Xanten duerch d'Trojaner, déi am Trojanesche Krich verluer haten,
erzielt :

Nach wéi Xanten 1444 un d'Herzogtum Kleve gefall ass, goufe schonn am selwechte
Joer Mënze mat der Opschrëft „Joannes Troianorum Rex“ (Johannes, Kinnek vun den
Troianer) geprägt.



https://lb.wikipedia.org/wiki/Thorunn_Egilsdottir

D'Thorunn Egilsdottir, meeschtens einfach Thorunn genannt, gebuer den 3. Mäerz
1975 an der Stad Lëtzebuerg, ass eng islännesch-lëtzebuergesch Kënschtlerin. Se
huet als Model, Tëleepresentatrice, Schauspillerin, Radiopresentatrice a
Sängerin geschafft.

D'Thorunn ass 1975 zu Lëtzebuerg als Kand vun islänneschen Eltere gebuer an 1989
mat hiren Elteren zréck an Island gaangen, wou si hire Lycée fäerdeggemaach huet
an niewebäi och eng kleng lokal Gesankscarrière ugefaangen huet. 1996 ass se op
Aix-en-Provence geplënnert, fir do Literatur ze studéieren, an duerno als
Manager a Privatbanken ze schaffen. Dat huet hir schlussendlech awer net
wierklech zougesot, a sou huet se bei engem RTL-Casting matgemaach, bei deem se
fir déi lëtzebuergesch Televisoun entdeckt gouf (RTL Boulevard, 20vir, The
One...). No siwe Joer bei RTL ass se bei de Groupe Saint-Paul gewiesselt, wou se
haaptsächlech als Speakerin um DNR, zum Beispill an den Emissioune City-Brain a
Friday Punch schafft, a Lifestyle-Artikele fir den Télécran schreift.

2008 ass d'Thorunn hallefzäiteg op Berlin geplënnert fir mat hirem
Liewenspartner u musekaleschen a publizistesche Projeten ze schaffen. Am Mäerz
2010 huet déi däitsch Boulevardpress wéinst enger méiglecher Liaisoun mam
Schauspiller Til Schweiger kuerzzäiteg Intressi un hir gewisen, mä am Juli 2010
huet si sech mam dänesche Kulturjournalist Thomas Schoos a Schottland bestuet.

2011 huet d'Thorunn, zesumme mat hirem Mann an dem Zeechner Marc Angel-Romera
("Mangro") de Kannercomic Pelle Svensson und die Republik der Tiere mat enger
Oplo vun 3.500 Stéck op Franséisch an Däitsch erausbruecht, an ass Mamm ginn.
D'Joer drop huet si fir d'éischt fir déi däitsch Autosendung Motorvision on Tour
geschafft. Am Hierscht 2013 huet d'Thorunn un der drëtter Staffel vun der
däitscher Castingshow The Voice of Germany deelgeholl, wou si virun der
Halleffinal erausgewielt gouf.

2014 huet d'Thorunn mat dräi Museker ënner dem Numm When 'Airy Met Fairy d'EP
mam selwechten Numm opgeholl.



https://lb.wikipedia.org/wiki/Thomas_Morus

Den Thomas Morus (Sir Thomas More), gebuer de 7. Februar 1478 zu London an
higeriicht de 6. Juli 1535 am Tower vu London, war en englesche Jurist,
Staatsmann, Historiker an Humanist. 1935 gouf hie vun der kathoulescher Kierch
helleg gesprach.

Als Jong vun engem kinnekleche Riichter gebuer, ass den Thomas More mat 16 Joer
bei de Morton, Äerzbëschof vu Canterbury, placéiert ginn. 1497 koum hien op
Oxford, wou en dem Erasmus vu Rotterdam an aneren dichtege Leit begéint ass. An
där Universitéitsstad huet hien déi nei geeschteg Stréimung, den Humanismus,
kennegeléiert. Hien huet Droit studéiert, an ee Moment huet et ausgesinn, wéi
wann hien an den Déngscht vun der Kierch wéilt antrieden. Mä 1504 ass hien an
d'Parlament zu Westminster komm. Do ass hien duerch seng kräfteg Riedkonscht
opgefall, an dat huet him eng héich Plaz abruecht. Hien hat och vill Erfolleg um
Geriicht, an de Lord Chancellor Wolsey huet en dem Kinnek Henry VIII.
virgestallt, deen du seng Carrière favoriséiert huet. Den Thomas More gouf
Kanzler vum Herzogtum Lancaster a Speaker vum House of Commons (1523); hie krut
och diplomatesch Missiounen, ë. a. beim Keeser Karel V. a beim Kinnek vu
Frankräich François Ier. Wéi de Wolsey op emol net méi an der Gonscht vum Kinnek
stoung, ass den Thomas More - iwweregens net grad fräiwëlleg - zum neie Lord
Chancellor gemaach ginn. An där Funktioun koum hien zu grousser Éier, an hien
hat och vill Succès, souguer wann hien zimlech haart mat de Persoune verfuer
ass, déi als "Heretiker" verfollegt goufen. Geschwënn ass hien awer a Konflikt
mam Kinnek geroden: den Thomas More war net d'accord mam Henry VIII. senger
Politik vis-à-vis vun der Kierch, respektiv vum Poopst, an hie war och, am
selwechten Zesummenhank, géint d'Aart a Weis, wéi de Kinnek mat senger Fra, der
Catherine vun Aragonien, ëmgaangen ass (de Kinnek wollt mat alle Mëttele säi
Bestietnes opléise loossen, fir seng Mätress, d'Anne Boleyn, ze bestueden). 1532
huet den Thomas Morus demissionéiert, a 1534 huet hie refuséiert, iergend een
Eed ofzeleeën, deen am Widdersproch mam Poopst senger Autoritéit kéint sinn.
Dofir ass hien an den Tower vu London agespaart, a wéineg méi spéit - no engem
faule Prozess - gekäppt ginn. Ganz Europa war vum deem "riichterleche Mord"
geschockt.



https://lb.wikipedia.org/wiki/Thiamin

De Vitamin B1 gouf am Ufank vum 20. Joerhonnert entdeckt an dat bei Fuerschungen
no den Ursaachen vun der Krankheet Beriberi. E gouf 1926 fir d'éischt isoléiert.

Vitamin B1 gehéiert zur Grupp vun de B-Vitaminnen an ass e waasserléisleche
Vitamin.

Vitamin B1 oder Thiamin kënnt am heefegsten a Käreprodukter, Schwéngefleesch,
Liewer, Sojaprodukter a verschidden Fëschzorten vir. Leguminosen, Béier a
Gromperen enthalen och e puer Undeeler vum Vitamin B1.

Thiamin spillt eng wichteg Roll am mënschleche Kierper, haaptsächlech am
Kuelenhydrat-a Fettstoffwiessel. Als Koenzym hëlleft hien dem Kierper d'Energie
aus der Nahrung erauszezéien. Ausserdeem spillt en eng grouss Roll am
Fonctionnement vum Nervesystem. En ass liewenswichteg a gëtt am ganze Kierper
verdeelt: am Gewief, an der Muskulatur an an den Organer. Vitamin B1 reagéiert
empfindlech op Hëtzt. Liewensmëttel mat Vitamin B1 sollen deemno kill an
däischter gelagert ginn fir d'Verfale vum Vitamin sou kleng wéi méiglech ze
halen.

Schwéiere Vitamin B1 Mangel weist sech duerch neurologesch Stéierungen,
Muskelschwund an Häerzinsuffizienz. Déi Symptomer kann een ënner dem Numm
Beriberi zesummefaassen. An den Industrielänner daucht déi Krankheet allerdéngs
net ze dacks op, ausser bei ganz schwéierer falsch Ernierung an
Alkoholofhängegkeet. Beriberi kënnt am meeschten an den Drëtt-Weltlänner vir. E
liichte Vitamin B1 Mangel weist dës Symptomer op:

Eng Iwwerdoséierung ass bal onméiglech well de Kierper iwwer d'Nieren dat erëm
ausscheet wat en net vu Vitamin B1 brauch.



https://lb.wikipedia.org/wiki/Taiwan

Taiwan ass eng chinesesch Insel nërdlech vun de Philippinen. Mat enger Handvoll
weider Inselcher bilt Taiwan en de facto Staat am Südoste vun Asien: d'Republik
China.

D'Insel Taiwan ass vun ongeféier 4000 v. Chr. bis un den Ufank vum 17.
Joerhonnert bal nëmme vun enger austronesescher Urbevëlkerung bewunnt. 1583 hunn
d'Portugisen d'Insel als éischt Europäer erreecht a se "Ilha Formosa" (Schéin
Insel) genannt. Nieft hollänneschen a spueneschen Néierloossunge waren et duerno
awer virun allem e puer Immigratiounswelle vu chinesesche Siidler vum Festland
déi d'Majoritéit vun der Bevëlkerung gestallt hunn.

1683 huet d'Qing-Dynastie d'Insel offiziell fir China annektéiert. 1895 sinn
d'Japaner agefall an hunn Tawain fir fofzeg Joer als japanesch Kolonie gehalen.
Nom Enn vum Pazifikkrich 1945 ass d'Insel nees u China gaangen.

No der kommunistescher Muechtergräifung 1949 zu Peking hunn den Chiang Kai-shek
an 1,5 Millioune vu senge Leit sech op d'Insel Taiwan zréckgezunn. Sou huet
d'Provënz Taiwan an e puer kleng Inselcher bis ganz haart virun der Küst vum
Kontinent d'Republik China mat Regierungssëtz zu Taipeh gegrënnt, an Oppositioun
zur Volleksrepublik China um Kontinent. D'Staatspartei Kuomintang huet d'Insel
dunn iwwer véier Joerzéngten autoritär regéiert. Eréischt 1987 huet se
d'Krichsrecht opgehuewen an eng éischt Oppositiounspartei zougelooss.

De vëlkerrechtleche Statut vun der Republik China op Taiwan ass dowéinst bis
haut ëmstridden. Et gëtt u sech nëmmen EE China. Taiwan a seng Inselcher (déi
zum Deel eigentlech enger anerer Provënz vu China gehéieren!) bilden de facto e
Staat, 't koum awer ni esou wäit, datt "Taiwan" sech fir onofhängesch erkläert
hätt. An der Praxis hu mer deemno EE China an ZWOU Regierungen (Peking an
Taipeh), déi politesch net mateneen d'accord kënne sinn. D'Republik China op
Taiwan ass iwwregens 1971 aus der UNO erausgeflunn, wéi dat kommunistescht
China, no senger Unerkennung duerch d'USA, an d'UNO (inklusiv Sécherheetsrot)
opgeholl gouf - et kann ebe just ee China an der UNO sinn.



https://lb.wikipedia.org/wiki/Sylvia_Camarda

D'Sylvia Camarda, gebuer den 21. September 1978 an der Stad Lëtzebuerg, ass eng
Dänzerin a Choreographin. Si hat ufanks déi italienesch Nationalitéit, huet awer
1998 duerch Optioun déi lëtzebuergesch ugeholl.

Mat 15 Joer ass si op Cannes an d'École supérieure de danse de Cannes Rosella
Hightower gaangen. Weider Etappe waren d'University of Performing Arts Purchase
(State University of New York) zu New York an d'London Contemporary Dance School
wou si 2000 den Ofschloss vun hirer Formatioun gemaach huet.

Si huet haaptsächlech an der Schwäiz geschafft bis si bei Les Ballets C. de la
B. ugefaangen huet. Si huet am Projet Just another landscape for some Jukebox
money gedanzt a war op Tournee mat deem Stéck während 2 Joer. Duerno huet si
Missdeluxedanceco! gegrënnt. Hir Carrière als Dänzerin ass 2005 virugaange mam
Jan Fabre an Je suis sang, mat deem si zu Avignon am Palais des papes
opgetrueden ass, an och 2007 zu New York an Tokyo.

Vu Mëtt 2005 bis 2006 war si am Cirque du Soleil, am Stéck Delirium, op Tournée
an Amerika.



https://lb.wikipedia.org/wiki/SpaceX

SpaceX (Space Exploration Technologies Corporation) ass eng US-amerikanesch
Entreprise, déi an der privater Raumfaartindustrie aktiv ass. No Feelschléi am
Ufank, huet d'Firma sech an e puer Joer zu engem bedeitende Mataarbechter vum
COTS-Programm entwéckelt, fir de Ravitaillement vun der Internationaler
Raumstatioun nom Enn vum Space-Shuttle-Programm. Donieft gi kommerziell
Transporter vun Notzlaaschten an d'Äerdëmlafbunn ugebueden.

SpaceX ass aktuell (2012) déi weltwäit eenzeg privat Entreprise, déi an der Lag
ass, e Raumschëff an eng Äerdëmlafbunn ze bréngen an uschléissend nees sécher op
der Äerd ze landen.

SpaceX gouf am Juni 2002 vum Entreprener Elon Musk gegrënnt, dee mat den zwou
Internetfirmen Zip2 a PayPal en etlech honnert Milliounen US-Dollar verdéngt
hat. Mat engem Deel dovun huet hien du SpaceX gegrënnt.

D'Firma huet d'Entwécklung vun der Rakéit mat ronn 30 Leit Personal ugefaangen.
Am Juni 2005 waren et schonn 130 Mataarbechter. Vill Deeler vun der
Falcon-Rakéit, z. B. déi zwéi Rakéitemotoren (Merlin a Kestrel) fir déi éischt
an déi zweet Stuf, sinn Neientwécklungen.

D'Starte si vun der Vandenberg Air Force Base wéi och vun der geographesch
gënschteg geleeëner Insel Omelek am Kwajalein-Atoll geplangt.

Den éischten erfollegräiche Start vun enger Falcon-1-Rakéit war den 28.
September 2008 um 23:15 Auer (UTC), et goufe véier Countdowne gebraucht. SpaceX
huet mat der Falcon 1 déi éischt komplett privat entwéckelt
Flëssegdreifstoffrakéit, déi den Orbit erreeche kann.

Am Dezember 2008 gouf e Vertrag tëscht SpaceX an der NASA iwwer 1,6 Milliarden
US-Dollar fir 12 Ravitaillementstransporter op d'International Raumstatioun ISS
ënnerschriwwen. Dobäi sollen am Ganzen 20 Tonne Laascht mat de Falcon-9-Rakéiten
op d'ISS geliwwert ginn.

Zu Hawthorne (Kalifornien)Hawthorne a Kalifornien ass d'Geschäftszentral vun der
Entreprise a grouss Entwécklungs- a Produktiounsanlagen. Do steet och de
Fluchkontrollzentrum fir all SpaceX-Missiounen.

D'Starte vun de Falcon-9-Rakéiten sinn um speziell ëmgebauten Launch Complex 40
um Cape Canaveral. Do huet d'Firma och en Hangar, an deem d'Rakéitestufe virum
Start zesummegebaut ginn.

Vun der Kwajalein Missile Range op Omelek (Marshallinselen) goufe bis elo fënnef
Falcon-1-Rakéite gestart.

Aktuell gëtt um Terrain vun der Vandenberg Air Force Base eng nei Startramp fir
déi nei Héichleeschtungsrakéit Falcon Heavy opgeriicht.

Zu McGregor am Texas bedreift SpaceX zanter 2003 eng Testanlag fir
Rakéitendreifwierker a Manövréierdüsen. Do gëtt och och e groussen Deel vun der
Entwécklungsaarbecht a Bezuch op d'Dreifwierkstechnik gemaach.

Den éischten Testfluch vun der liichter Falcon-1-Rakéit war no méifache
Startverrécklungen zanter 2004, de 24. Mäerz 2006, d'Rakéit war awer wéinst
engem Dreifstoffleck uschléissend ofgestierzt. Beim zweeten Testfluch den 21.
Mäerz 2007 hat d'Rakéit eng Héicht vun 300 Kilometer erreecht. Déi zweet
Rakéitestuf war méiglecherweis mat der ofgesprengter éischter Stuf kollidéiert,
sou datt d'Rakéit ausser Kontroll gerode war. D'Uewerstuf war zréck an
d'Äerdatmosphär gestierzt. Den drëtten Testfluch war den 3. August 2008 och
feelgeschloen. De véierte Fluch vum 28. September 2008 ass dann endlech
gegléckt. Heibäi gouf deselwechten Dreifwierktyp (Merlin C) wéi beim Fluch
virdru gebraucht. Duerch d'Behiewe vum Feeler bei der Stufentrennung konnt
d'Falcon 1 hir 165 kg schwéier Proufnotzlaascht an engem 644 km héijen Orbit
aussetzen. De 14. Juli 2009 gouf d'Falcon 1 beim Start vum malaysesche Satellit
RazakSat fir d'éischt kommerziell agesat.

Weiderhin goufen déi méi grouss Modelle Falcon 9 a Falcon 9 Heavy entwéckelt.
Ufanks war mat der Falcon 5 e weidere Modell geplangt. Mat der Entwécklung gouf
awer zu Gonschte vun der Falcon 9 opgehalen. D'Falcon 9 heavy gebraucht zwou
zousätzlech éischt Stufen vun der Falcon 9 als Booster. Bei deenen hirem Start
gi bis zu 27 Rakéitendreifwierker gläichzäiteg gezünt. Scho bei der Falcon 9 mat
néng Dreifwierker gëtt héije Wäert op d'Redundanz geluecht: Den Ausfall vun
engem Dreifwierk soll bei jiddwer Fluchphas vun der Ënnerstuf kontrolléierbar
sinn.

2006 hat SpaceX beim Concours vun der NASA fir de private Ravitaillement vun den
ISS-Commercial Orbital Transportation Services matgemaach a war ee vun de
Gewënner. An Zesummenaarbecht mat der NASA ass déi weider Entwécklung an
Erprouwung vun der Falcon 9 a vum Raumschëff Dragon erfollegt.

De 4. Juni 2010 war den éischte Start vun der Falcon 9 op Cape Canaveral (LC40).
Si huet den Äerdorbit erreecht a sech vun der éischter Stuf getrennt.

Bei der geplangter Falcon Heavy ginn dräi Falcon-9-Éischtstufen zu enger Rakéit
gebëndelt. Dozou kënnt nach eng Uewerstuf. Si wier déi leeschtungsfäegst
Drorakéit zanter der Moundrakéit Saturn V. Mat Intelsat gouf schonn den éischte
Kontrakt iwwer e kommerzielle Fluch mat Falcon Heavy ënnerschriwwen.

Och an Eegeregie – awer mat NASA-Ënnerstëtzung – gouf d'Dragon-Kapsel
konzipéiert, gebaut an erprouft. Den 8. Dezember 2010, ass déi éischt
Dragon-Kapsel op enger Falcon 9 fir e Fluch an de Weltraum gestart an ass no
ronn 3 Stonnen am Pazifischen Ozean gelant. Domat gouf d'Fäegkeet demonstréiert,
d'Kapsel net nëmmen ze starten, mä och ze landen. D'Kapsel ass domat dat eenzegt
Transportsystem, dat an der Lag ass, Notzlaaschte vun der ISS och zréck op
d'Äerd ze bréngen.

Vum dem zweeten Hallefjoer 2012 un, solle regelméisseg Flich fir de
Ravtaillement vun der ISS gemaach ginn. Et ass ausserdeem geplangt, d'Raumschëff
no entspriechender Erprouwung och fir den Transport vun Astronauten ze benotzen.

Den 29. Mee 2014 huet den Elon Musk de Prototyp vum Dragon V2 (Dragon Versioun
2) fir den Transport vu maximal siwen Astronaute virgestallt. Et ass dat zweet
Raumschëff vun der Dragon-Serie.

D'Raumschëff huet aacht Koppelle vu klenge SuperDraco-Rakéitendreifwierker a
soll domat an der Lag sinn, „iwwerall op dem Land mat der Prezisioun vun engem
Helikopter ze landen“. D'SuperDraco-Rakéitendreifwierker brauchen e Schub vu jee
73.000 Newton a goufe komplett mam der 3D-Drockmethod Lasersintern hiergestallt.

D'Erkenntnesser sinn an d'Modifikatioune vun der éischter Stuf vun der
tatsächlech agesater Falcon 9 agefloss, woubäi aus Sécherheetsgrënn
d'Landungsversich ufanks nëmmen iwwer dem Ozean an dann um Autonomous spaceport
drone ship gemaach goufen. Den 21. Dezember 2015 Uertszäit (22. Dezember UTC)
beim 20. Start vun enger Falcon 9 gouf et nom Retour aus dem Weltraum eng sécher
Landung op der Startplaz Cape Canaveral.



https://lb.wikipedia.org/wiki/See

Eng See ass en Handwierksgeschir, mat deem ee verschidde Materialie wéi Holz,
Steng, Metall, asw. a Stécker schneide kann.

Bei Seemaschinne komme meeschtens entweder Bandseeën (bei deenen d'Zänn un engem
metallene Band sinn, dat ugedriwwe gëtt oder Kreesseeën (hei sinn d'Zänn um Bord
vun enger metallener Scheif) zum Asaz.

An der griichescher Mythologie gëllt de Perdix, den Neveu vum Daidalos, als
Erfinder vun der See.

Seeënarteg wierkend Feiersteng sinn an Europa schong zanter dem Mesolithikum a
Gebrauch. D'See aus Metall ass an Egypten entstanen. Dat réimescht Handwierk
huet vill Zorte vu Seeë geschaaft, déi bis zum 14. Joerhonnert bal net verännert
goufen. Wéi d'See aus Stol am 15. Joerhonnert opkoum, gouf se vun Holzfälleren
als Ersatz fir d'Aaxt geholl. Haut gëtt et nieft einfachen Handseeën, wéi se
sech deelweis aus den historesche Seeën weiderentwéckelt hunn, och nieft
motoresch ugedriwwene stationäre Seemaschinen vill Arte vun handgeféierte
motorbedriwwene Seemaschine fir eng grouss Zuel vu speziellen Uwendungsfäll.

An der chrëschtlecher Ikonographie ass d'See d'Attribut vum Jousef, an, als
Märtyrerinstrument, vum Jesaja a vum Apostel Simon. D'See ass och d'Symbol fir
déi personifizéiert Melancholie.



https://lb.wikipedia.org/wiki/Schwiefel

Schwiefel (Symbol S) ass e chemescht Element mat der Uerdnungszuel 16 am
Periodesystem vun den Elementer. Seng relativ Atommass ass 32,064 +- 0,003.
Schwiefel ass e gielen, netmetallësche Feststoff deen an der Natur entweder a
rengem Zoustand oder a Form vun anorganesche Verbindunge virkënnt.

Et si 25 Isotope vum Schwiefelatom bekannt, dovu sinn der 4 stabel: 32S
(95,02 %), 33S (0,75 %), 34S (4,21 %) und 36S (0,02 %). Vun de radioaktiven
Isotopen huet nëmmen den 35S-Isotop eng Hallefwäertszäit vu 87,51 Deeg, fir all
aner Isotope läit d'Hallefwäertszäit am Beräich vu Sekonnen oder Millisekonnen.
De 35S-Isotop entsteet aus 40Ar duerch kosmesch Stralung.

Schwiefel kënnt an der Natur virun allem a Géigende mat ausgeprägtem Vulkanismus
a senger elementarer Form fir. Hie kann och a Biergwierker ofgebaut ginn oder no
dem "Frasch-Verfahren" aus sengen ënnerierdesche Lagerplazen ausgeschmolze ginn.
Aner wichteg Quelle fir Schwiefel sinn Äerdgas an Äerdueleg, wou hien als
Schwiefelverbindung enthalen ass an dacks ënner Drock an Temperatur zu
Schwiefelwaasserstoff zerfällt. Schwiefelwaasserstoff ka mat Hëllef vum
Claus-Prozess zu elementarem Schwiefel ëmgewandelt ginn.

De Schwiefel ka jee no Temperatur an Drock ënner ënnerschiddleche Réngforme
virkommen: Seng Allotropie erméiglecht folgend Formelen fir elementaren
Schwiefel Sn mat n=6,7,8,10,11,2. Déi wichtegst a stabilst Form vum Schwiefel
ass awer S8.

De radioaktiven Isotop 35S ka kaaft ginn, an e gëtt a landwirtschaftlechen a
biologesche Studie benotzt (Hallefwäertszäit ass 87 Deeg) .



https://lb.wikipedia.org/wiki/Robin_Williams

De Robin McLaurin Williams, gebuer den 21. Juli 1951 a gestuerwen den 11. August
2014, war en US-amerikanesche Stand-up-Komiker a Schauspiller.

Hie gouf bekannt als den Ausserierdesche Mork an der Tëleesserie Mork & Mindy
(1978–1982), an huet an de Joren duerno säin Talent als Komiker an als
Schauspiller bewisen. Dem Williams seng Filmcarrière besteet ë. a. aus Filmer,
wou e fir seng Schauspillerei gelueft gouf, wéi The World According to Garp
(1982), Good Morning, Vietnam (1987), Dead Poets Society (1989), Awakenings
(1990), The Fisher King (1991), a Good Will Hunting (1997), wéi och Comédiën,
déi grousse kommerzielle Succès haten, wéi Popeye (1980), Hook (1991), Aladdin
(1992, Stëmm), Mrs. Doubtfire (1993), Jumanji (1995), The Birdcage (1996), Night
at the Museum (2006), an Happy Feet (2006, Stëmm).

Hie krut den Oscar fir déi bescht Nieweroll fir seng Interpretatioun am Film
Good Will Hunting, a krut eng sëllechen aner Auszeechnungen, dorënner véier Mol
de Golden Globe Award a fënnef Grammy Awards.



https://lb.wikipedia.org/wiki/Robert_Schuman

Dësen Artikel ass iwwer de Politiker Schuman. Fir de Komponist, kuckt Robert
Schumann (mat zwéin "N")

De Robert Schuman, gebuer den 29. Juni 1886 am Faubourg Clausen an der Stad
Lëtzebuerg, a gestuerwen de 4. September 1963 zu Scy-Chazelles bei Metz, war e
franséische Politiker.

Als franséischen Ausseminister huet de Schuman d'Grënnung vun der CECA, der
éischter Europäescher Communautéit, an d'Weeër geleet (kuckt:
Schuman-Deklaratioun). Spéider war de Schuman President vum Europäesche
Parlament. Hie gëllt, mam Jean Monnet, als ee vun de Grënnungspäpp vun der
Europäescher Unioun.

De Jean-Baptiste Nicolas Robert Schuman koum 29. Juni 1886 a Clausen op d'Welt.
Säi Papp war de Jean-Pierre Schuman, e Loutrenger vun Évrange, direkt hanner
Fréiseng, a seng Mamm war d'Eugenie Duren (1864-1911), enger gebierteg
Beetebuergerin. Well Loutrengen déizäit däitsch war hat de Robert Schuman och
bis nom Éischte Weltkrich déi däitsch Nationalitéit.

Vun 1896 - 1903 war hie Schüler am Kolléisch an der Stad Lëtzebuerg. Seng
Première huet en um "Kaiserlichen Gymnasium" zu Metz, dat deemools däitsch war,
gemaach.

1904 huet en e Studium op der Uni Bonn ugefaangen, an an de Joren duerno huet en
Droit zu München, Berlin a Stroossbuerg studéiert. 1908 huet hien den éischte
Staatsexamen an e Stage (Referendariat) zu Metz gemaach. 1910 krut hien
d'Promotioun als Dokter jur. "summa cum laude".

1911 ass seng Mamm gestuerwen an de Schuman huet mam Gedanke gespillt,
Paschtouer ze ginn. Mä et kënnt ganz anescht, 1912 huet hien den zweete
Staatsexamen gemaach a gouf Affekot zu Metz.

1913 war de Schuman President vun der Organisatioun vum Däitsche
Katholikekongress zu Metz.

Vun 1914 bis 1918 huet en zu Boulay an der Sous-préfecture geschafft a gouf 1918
Member vum Metzer Gemengerot.

Nodeem d'Elsass 1919 erëm franséisch gouf, krut en d'franséisch Nationalitéit a
war vun 1919 bis zu senger Verhaftung 1940 Deputéierte fir d'Union Republicaine
Lorraine an der Assemblée Nationale, dem franséische Parlament.

Vun 1928 bis 1936 war de Schuman President vun der parlamentarescher Kommissioun
'Alsace-Lorraine', zäitweileg och Vizepresident vun der Assemblée Nationale.

Vun 1940 bis 1942 souz hien zu Metz an zu Neustadt an der Weinstraße am Prisong,
mä konnt vun do fortlafen.

Nom Krich 1945 war hien op en Neits Deputéierten am franséische Parlament, als
President vun der Finanzkommissioun.

1946 gouf de Schuman Finanzminister a vun 1947 bis 1948 Ministerpresident vu
Frankräich.

Vun 1948 bis 1952 war de Schuman Ausseminister an aacht Regierungen, déi ni
laang gehalen hunn.

Den 9. Mee 1950 koum et zur historescher Schuman-Deklaratioun fir Europa nei
opzebauen, andeems mat der CECA sollt ugefaange ginn. D'Zil wier eng Federatioun
vun Europa. Den 18. Abrëll gëtt de CECAs-Traité zu Paräis ënnerschriwwen.

1952 gouf d'Europäesch Communautéit fir Stol a Kuel Wierklechkeet, mä seng
Virstellungen iwwer eng Europäesch Communautéit ass villen a Frankräich ze wäit
gaangen an hien huet misse säin Amt néierleeën.

1953 gouf d'Stroossbuerger Konventioun fir Mënscherechter a biergerlech
Grondfräiheeten, déi vum Schuman maassgeeblech mat ausgeschafft gouf, vu 26
europäesche Staaten ënnerschriwwen.

Vun 1953 bis 1958 huet hien eng Rëtsch Virträg a ganz Europa gehalen, fir
Ënnerstëtzung vu senger Iddi vun engem gëeenten Europa ze fannen.

Vun 1958 bis 1960 war de Schuman zum President vum Europäesche Parlament.
D'Traitéë vu Roum vun 1957 hunn Europa op dee Wee zréckgefouert, deen de Papp
vun Europa schonn a senger Deklaratioun vum 9. Mee 1950 ageschloen hat.

1958 krut hien de Karlspräis vun der Stad Oochen an 1959 den Erasmus-Kulturpräis
zesumme mam Karl Jaspers.

De Robert Schuman ass de 4. September 1963 zu Scy-Chazelles gestuerwen. No engem
feierleche Läichendéngscht an der Kathedral vu Metz gouf hien um Kierfecht vu
Scy-Chazelles begruewen. 1966 goufe seng stierflech Iwwerreschter an d'Kierch
Saint-Quentin transferéiert. Just nieft der Kierch, steet d'Haus an deem hie bis
zur Lescht gewunnt huet. Haut ass e Musée an deem Haus.

Fir un de Robert Schuman z'erënneren sinn eng Plaz an eng Rei Stroossen no him
benannt: zu Beetebuerg, Diddeleng, Esch-Uelzecht, Fréiseng, Hielem, op der
Kockelscheier, zu Ollem, Péiteng, Schuller, Zolwer an an der Stad.



https://lb.wikipedia.org/wiki/Quadratmeter

De Quadratmeter ass eng SI-Eenheet vun der Fläch. Si déngt fir d'Miesse vu
Flächen. Ee Quadratmeter ass eng Flächemooss an ass d'Fläch vun engem Quadrat
mat der Säitelängt vun 1 Meter.

D'Eenheetenzeeche fir Quadratmeter ass m2. Déi dacks gebraucht Ofkierzungen qm
oder m^2 sinn entspriechend dem SI-Eenheetesystem net zoulässeg. Déi
Bezeechnunge stamen aus der Fréizäit vun der Schreifmaschinn respektiv vum
Computer, wéi déi héichgestallt „2“ nach net duergestallt konnt ginn.

Ar an Hektar si gesetzlech Eenheeten am Miesswiesen mat beschränktem
Uwendungsberäich.

Ee Quadratmillimeter ass d'Fläch vun engem Quadrat vun 1 Millimeter mol 1
Millimeter, also 10−6 m2.

Ee Quadratzentimeter ass d'Fläch vun engem Quadrat vun 1 Zentimeter op 1
Zentimeter, also 10−4 m2.

Ee Quadratdezimeter ass d'Fläch vun engem Quadrat vun 1 Dezimeter op 1
Dezimeter, also 10−2 m2.

Ee Quadratkilometer ass d'Fläch vun engem Quadrat vun 1 Kilometer op 1
Kilometer, also 1 Millioun m2. Ee Quadratkilometer ass och 100 ha.
D'Eenheetenzeechen fir Quadratkilometer ass km2.

Déi ëmmer nach dacks gebraucht Ofkierzung qkm entsprécht net dem Internationalen
Eenheetesystem.



https://lb.wikipedia.org/wiki/Ptolem%C3%A4us

De Claudius Ptolemäus, gebuer ëm 100, et gëtt ugeholl zu Pelusium an Egypten;
gestuerwen ëm 175, zu Alexandria an Egypten, war e griichesche Mathematiker,
Geograph an Astronom. De Ptolemäus huet wahrscheinlech zu Alexandria (Egypten)
geschafft.

De Ptolemäus huet d'Mathematike Syntaxis (mathematesch Zesummestellung)
geschriwwen, spéider Megiste Syntaxis (grouss Zesummestellung), haut Almagest
genannt (ofgeleet vum arabeschen al-Majisṭī). Et ass eng Ofhandlung iwwer
d'Mathematik an d'Astronomie an 13 Bicher. Et war am Mëttelalter ee
Standardwierk an der Astronomie (spéider och "Weltbild vum Ptolemäus" genannt).

Nom Ptolemäus ass eis Äerd fest am Mëttelpunkt vum Weltraum. All aner
Himmelskierper (Mound, Sonn, Planéiten, Stären) bewege sech op Kreesbunnen ëm
dëse Mëttelpunkt.

Fir astronomesch Beobachtunge mat dësem System an Aklang ze bréngen, war et
allerdéngs noutwenneg, all Himmelskierper op hire Bunne weider Kreesser ëm dës
Bunn zéien ze loossen (sougenannten Epizykel, Epizykeltheorie), an deelweis och
erëm Bunnen op dëse Bunnen. Duerch den Asaz vu ronn 80 där Bunne konnt de
Ptolemäus d'Beobachtungen an Eeklang mat sengem Modell bréngen.

Dat ptolemäescht Weltbild war an der Genauegkeet vu senger Bunnevirausso och dem
heliozentresche Weltbild vum Nikolaus Kopernikus iwwerleeën, wat
(fälschlecherweis) ugeholl huet, datt d'Planéiten d'Sonn op Kreesbunnen ëmlafen.
Eréischt dem Johannes Kepler seng Entdeckung, datt d'Planéiten op Ellipsen ëm
d'Sonn lafen, huet zu engem méi geneeë Modell gefouert an zulescht dann dozou
gefouert, datt dem Kopernikus säi Weltbild akzeptéiert gouf.



https://lb.wikipedia.org/wiki/Postcode

De Postcode ass en Ensembel vun Zifferen an/oder Buschtawen dee vun de
Postgesellschafte gebraucht gëtt fir d'Verdeelung an d'Sënnere vum Courrier méi
séier a méi einfach kënnen ze maachen.

Postcode kënne vun automatesche Sënnermaschinne gelies ginn, an d'Verdeelung vum
Courrier op déi respektiv Verdeelerplaze kann sou ouni manuell Interventioun
gemaach ginn.

D'Postcode vun de verschiddene Länner sinn am Prinzip no geographeschen Zonen
agedeelt. Verschidde Spezialcode si fir Postkëschten oder wéi z. B. a Frankräich
fir Institutiounen oder Entreprise reservéiert. Dat ass do de System CEDEX
(Courrier d'Entreprise à Distribution Exceptionnelle).

Zu Lëtzebuerg gouf de Postcode 1980 agefouert a besteet aus 4 Zifferen. Mat him
gi ganz prezis d'Stroossen an den Uertschaften definéiert, an heiansdo sou, datt
souguer déi riets an déi lénks Säit ënnerscheet gëtt, oder eng méi laang Strooss
vun enger bestëmmter Hausnummer un en anere Code kritt. Och gréisser
Entreprisen, Administratiounen a Postkëschtadressen hunn hiren eegene Postcode.

Irland ass dat eenzegt Land an der EU, dat bis haut kee landeswäite
Postcodesystem huet. Just an de Stied Dublin a Cork gëtt een een- oder
zweestellege Code benotzt.



https://lb.wikipedia.org/wiki/Pont_grande-duchesse_Charlotte

Pont grande-duchesse Charlotte (lb: Groussherzogin-Charlotte-Bréck, besser
bekannt als Rout Bréck) ass déi offiziell Bezeechnung vun enger Bréck an der
Stad Lëtzebuerg, déi de Glacis um Lampertsbierg mat dem Kierchbierg-Plateau
verbënnt.

D'Groussherzogin-Charlotte-Bréck, genannt no der Grande-Duchesse Charlotte, ass
eng rout ugestrache, stole Bréck, déi a 74 m Héicht den Uelzecht-Dall
iwwerspaant.

Si gouf no Pläng vum Architekt Egon Jux gebaut an de 24. Oktober 1966 vun der
Grand-Duchesse Charlotte ageweit.

Wéinst hirer Héicht hat dës Bréck jorelaang eng makaber Unzéiungskraaft op Leit
ausgewierkt, déi hirem Liewen en Enn maache wollten. Eréischt an den 1990er Jore
gouf eng Anlag aus Plexiglas op deenen zwou Säiten ubruecht, deen et quasi
onméiglech mécht, driwwer ze klammen. Dëst geschouch, nodeem et souguer e
villbeuechten Dokumentarfilm (Le pont rouge) doriwwer gouf, deen déi tragesch
Ëmstänn aus der Perspektiv vun de Leit beschriwwen huet, deenen hir Haiser ënner
der Bréck stinn.

Am Oktober 2015 hu Renovéierungs- a Moderniséierungsaarbechten ugefaangen, déi
bis Summer 2017 dauere sollen: d'Bréck gëtt ëm 2 Meter méi breet gemaach, sou
datt Plaz ass fir eng duebel Spur fir den Tram, 2 Bunnen an all Richtung fir de
motoriséierte Verkéier an 2 Trottoiren fir Foussgänger a Vëlosfuerer. Des
weidere gëtt d'Beliichtung nei gemaach, et kënnt en neit Gelänner dohin, dat
d'Plexiglas-Panneauen ersetze soll, an d'Bréck kritt en neie rouden Ustrach.
Alles an allem sollen dës Aarbechten eng 40 Milliounen Euro kaschten.



https://lb.wikipedia.org/wiki/Plan%C3%A9it

E Planéit ass en Himmelskierper deen net selwer liicht a sech an enger
Kepler-Ëmlafbunn ëm e Stär beweegt. Den Numm staamt vum Griichesche "plánetes" a
bedeit "déi doruechter wanderen" (Algriichesch de Wanderer (Planéit)). Fréier
goufen d'Planéiten am Däitschen och als Wandelsterne bezeechent. Déi meescht
Planéite vum Sonnesystem gi vu Mounden ëmkreest.

Um Enn vum 20. Joerhonnert gouf den éischten Exoplanéit, e Planéit baussenzeg
vum Sonnesystem entdeckt, an zwar den 51 Pegasi b deen ëm de Stär 51 Pegasi
kreest. D'Zuel vun de bekannten Exoplanéiten ass zanter deem ëmmer méi grouss
ginn.

D'Duerchschnëttsofstänn vun de Planéiten zur Sonn loosse sech zimlech genee mat
der Titius-Bode-Rei uginn. Tëscht dem Mars an dem Jupiter ass e Lach, dat mat
der d'Haaptasteroidenceinture gefëllt gëtt; allerdéngs trëtt den Ofstand vum
Neptun net an der Rei op.

Et gëtt bis haut kee kloer definéierte Critère fir zwëscht Planéiten an
Asteroiden z'ënnerscheeden. Sou war de Planéitestatus vum Pluto wéinst senger
klenger Gréisst a senger staark elliptescher Bunn, déi och nach géint d'Ekliptik
geneigt ass, ëmstridden. Vill Astronomen zielen de Pluto zur Kuiperceinture,
engem Reservoir vu Koméiten an Asteroiden, deen no banne bis un d'Bunn vum
Neptun reecht. Déi kierzlech Entdeckung vun ähnlech groussen Himmelskierper an
der Kuiperceinture hunn d'Diskussioun ëm dem Pluto säi Status erëm nei opliewe
gelooss. D'I.A.U. (International Astronomesch Unioun) huet am Joer 2006 dem
Pluto säi Rang als Planéit ofgesprach. De Pluto figuréiert elo als Zwergplanéit

Eng gutt Definitioun vun engem Planéit gëtt d'California Institute of
Technology, dat enk mat der NASA zesumme schafft: En Objet am Sonnesystem gëtt
als Planéit bezeechent, wann en eng méi grouss Mass huet wéi all déi aner
Objeten zesummen, déi am selwechten Orbit sinn. Sou ass d'Äerd e Planéit, well
se méi schwéier ass wéi all Asteroiden, déi déiselwecht Ëmlafbunn wéi d'Äerd
hunn. De Pluto ass zwar de gréissten Objet a senger Ëmgéigend, awer net méi
schwéier wéi d'Zomm vu sengen Nopeschobjeten, dofir kann en no der Definitioun
net zu de Planéite gezielt ginn. No där Definitioun géifen et an eisem
Sonnesystem aacht amplaz néng Planéiten.

Fir sech d'Reiefolleg vun de Planéitebunnen vun der Sonn aus gesinn ze mierke
gëtt et en däitschen Akrostichon als Ieselsbréck "Mein Vater Erklärt Mir Jeden
Sonntag Unsere Neun Planeten." D'Ufanksbuschstawe sinn déiselwecht wéi déi vun
den Nimm vun de Planéiten, dobäi gëtt de Pluto nach matgezielt. En engleschen
Akrostichon wier zum Beispill "Mother very thoughtfully made a jelly sandwitch
under no protest." Hei steet den T fir Terra an den A fir
d'Haaptasteroidenceinture.

D'Planéite Merkur, Venus, Mars, Jupiter a Saturn si mat bloussem A um
Nuetshimmel z'erkennen a gesi méi hell aus wéi déi meescht Stären. Si ware
schonn an der Antiquitéit bekannt a goufe vu ville Kulture mat hiren Haaptgötter
identifizéiert. Déi nach haut benotzten Nimm stamen aus der réimescher
Mythologie.

Obwuel et schonn an der Antik Vertrieder vum Heliozentresche Weltbild gouf
(z. B. Aristarchos vu Samos), sou gouf dach bis an d'Mëtt vum 16. Joerhonnert
allgemeng ugeholl, datt sech d'Planéiten zesumme mat der Sonn ëm d'Äerd bewegen
(Geozentrescht Weltbild).

1543 huet de Nikolaus Kopernikus, ugereegt duerch dem Aristarchos, säi Wierk
"Iwwer d'Ëmdréiunge vun den Himmelssphären" verëffentlecht, an deem en d'Sonn an
de Mëttelpunkt gestallt an d'Äerd als e weidere Planéit erkannt huet.

Ënner gënschtege Bedingungen ass den Uranus och mat bloussem A z'erkennen, an e
gouf scho 1690 - falsch - als Stär katalogiséiert. Ma eréischt 1781 gouf e vum
Sir Friedrich Wilhelm Herschel als Planéit erkannt. Mat Hëllef vun eeleren
Observatiounen ass et dem Johann Elert Bode gelongen, seng Ëmlafbunn genee ze
bestëmmen. Mat Hëllef vu Stéierungen an der Bunn vum Uranus huet den Urbain Le
Verrier d'Bunn vun engem weidere Planéit berechent, wat den 23. September 1846
zu der Entdeckung vum Neptun duerch de Johann Gottfried Galle an den Heinrich
Louis d'Arrest gefouert huet. Duerch den nei entdeckte Planéit konnten
allerdéngs net all Onregelméissegkeeten an der Bunn vum Uranus erkläert ginn.

Schliisslech gouf 1930 vum Clyde William Tombaugh e weideren Objet entdeckt a
méi spéit Pluto genannt, dee bis elo als néngte Planéit gëllt. D'Existenz vun
engem weidere Planéit (Transpluto oder Planéit X) am Sonnesystem ass
onwahrscheinlech.

Déi éischt Planéiten iwwerhaapt, déi baussent eisem Sonnesystem entdeckt goufen,
begleeden de Pulsar PSR B1257+12. Duerch genee Miessunge vun der
Widerhuelungdzäit vum Pulsarstral, deen d'Äerd erreecht, konnten 1992 zwéi
Planéite mat Masse vu 4,3 an 3,9 Äerdmasse nogewise ginn an 1994 en drëtten mat
0,02 Äerdmass. Op dëse Planéite ass Liewen, wéi mir et op der Äerd kennen,
praktesch ausgeschloss.

Den éischten Exoplanéit an engem Orbit ëm ee sonnenähnleche Stär gouf 1995 vum
Professer Michel Mayor vum Departement fir Astronomie vun der Universitéit Genf
a sengem Mataarbechter Didier Queloz mat Hëllef vun der Radialvitessemethod
entdeckt. De Planéit kreest am 4,2-Dagestakt ëm de Stär 51 Pegasi. Hien ass 40
Liichtjoer vun eis ewech an huet 0,46 Jupitermass.

Bis Enn vum Joer 2009 ware 415 extrasolar Planéite an 350 Systemer bekannt,
dorënner 31 Planéitesystemer mat zwéi Planéiten, 12 Systemer mat dräi, 2
Systemer mat véier an ee System mat fënnef Planéiten. Am Ëmkrees vu ronn 100
Parsec (326 Liichtjoer) goufe bis Mäerz 2003 ëm siwe Prozent vun de Stäre
Planéite fonnt.

Déi meescht bis elo entdeckte Systemer sinn awer net mat eisem Sonnesystem ze
vergläichen. Bei de Planéite handelt et sech gréisstendeels ëm Gasrisen, déi
ganz no ëm hire Zentralstär dréien. Dat ass zwar nach net als Hinwäis ze
bewäerten, datt déi meescht extrasolar Planéite Gasrise sinn. Am Ament kënnen
nëmme sou grouss oder schwéier Planéiten, déi no bei hirem Stär stinn an dësen
doduerch beaflossen, mat den haitege techneschen Instrumenten entdeckt ginn. Dës
Planéite gi vun den Astronomen hot Jupiters genannt.

Exoplanéiten am Orbit ëm sonnenähnlech Stäre konnte bis 2005 net mat Teleskopen
direkt observéiert ginn, well si ze liichtschwaach sinn. Si gi vum Stär, dee
s'ëmkreesen, an dee vill méi hell ass, iwwerstraalt. D'Opléisungsverméigen vun
äerdgestëtzte Teleskope ass haut nach net gutt genuch, fir zwéin Objeten, déi
sou no beienee leien, an déi sou ee groussen Hellegkeetsënnerscheed hunn, wéi e
Planéit a säi Stär, getrennt duerzestellen. Et gebraucht een dofir verschidden
indirekt Methode wéi d'Transitmethod, bei där duerch d'Bedeckunge vum Stär
duerch de Planéit periodesch Hellegkeetsschwaankunge vum Stär verursaacht ginn,
wann d'Ëmlafbunn sou läit, datt de Planéit vun eis aus gesinn genee virum Stär
laanscht zitt. Eng aner Method ass d'Radialvitessemethod, bei deem de Planéit
duerch säi Schwéierkraaftafloss um Stär zitt (béid ëmkreesen den kollektive
Schwéierpunkt) a sou vun der Äerd aus dës periodesch Bewegung vun enger
ofwieselnder Rout- a Bloverrécklung (Doppler-Effekt) vum Stärespektrum bewierkt.

Den 10. September 2004 hat den Europäesche Südobservatoire (ESO) bekannt ginn,
datt méiglecherweis fir d'éischt eng direkt Foto vun engem Planéit beim Brongen
Zwerg 2M1207, deen 225 Liichtjoer wäit ewech läit, gelongen ass. Den 30. Abrëll
2005 huet d'ESO notéiert, datt si am Februar an am Mäerz 2005 tatsächlech Fotoe
mam Very Large Telescope opgeholl hunn, déi weisen, datt sech 2M1207 a säi
Begleeder sech beweegen.

Den englesche Komponist Gustav Holst, dee selwer Hobby-Astronom war a vun de
Planéiten inspiréiert gouf, huet d'Suite The Planets geschriwwen. Si gehéiert zu
de bekanntste Programmmuseken.



https://lb.wikipedia.org/wiki/Parlament

E Parlament (v. alfr.: parlement - Gespréich; v. fr.: parler - schwätzen) ass
d'Versammlung vu Vertrieder vun enger administrativer Gebittseenheet (z. B.
Europäesch Unioun, Staat, Bundesrepublik, Bundesland, Kanton), déi Gesetzer
mécht (Legislativ). Keng Parlamenter am staatsrechtleche Sënn sinn absënns déi
däitsch Gemengevertriedungen.

Zur Zäit vum Ancien Régime a Frankräich war e Parlament allerdéngs e
Geriichtshaff, an hat wéineg mam haitege Sënn vu "Parlament" ze dinn.

An enger Demokratie ginn d'Representante vun engem Parlament duerch Wale
bestëmmt. An anere Regierungsforme gëtt et och Ernennungen.

An demokratesche Staaten huet d'Parlament nieft dem Recht Gesetzer an de Budget
ze maachen och nach d'Missioun, d'Regierung ze kontrolléieren. Deputéiert hu
vis-à-vis vun der Regierung an den eenzele Ministeren d'Recht op Renseignementer
an ënner Ëmstänn op e Mësstrauensantrag. D'Regelungen heifir sinn an der
Konstitutioun vum jeeweilege Staat an an der parlamentarescher Geschäftsuerdnung
festgeluecht.

Déi meescht Parlamenter bestinn aus zwéin Haiser (Zweekummersystem); d'Membere
vun där méi klenger Kummer ginn dacks net direkt gewielt, mä vun
Ënnergebittseenheeten (z. B. Bundeslänner) geschéckt. Wichteg Organer si
Parlamentspräsident a Stellvertrieder, Fraktiouns-President vun de
Parlamentsparteien an déi fachbezunnen Ausschëss, an deenen
d'Gesetzespropositioune virbereet ginn.

Als Parlament am méi breede Sënn ginn och Delegéierteversammlunge vun
internationalen Organisatioune bezeechent, z. B. d'Parlamentaresch Versammlung
vun der OSZE.



https://lb.wikipedia.org/wiki/Ons_Heemecht

Ons Heemecht ass d'Nationalhymn vu Lëtzebuerg. D'Melodie vun der Heemecht ass
vum Jean-Antoine Zinnen (1827-1898) an d'Wierder vum Michel Lentz (1820-1893).
Lauschtert

De 5. Juni 1864 gouf d'Uelzecht, wéi dat Lidd am Volleksmond nach genannt gëtt,
zu Ettelbréck uropgeféiert. Dat war beim éischte Museksfest vum Allgemeiner
Luxemburger Musikverein. Am Haff vun der Primärschoul erënnert haut nach eng
Plack dorun. Fir d'éischt gespillt gouf d'Stéck zu Veianen de 25. Mee 1865.

1993, am honnertsten Doudesjoer vum Michel Lentz, krut Ons Heemecht e legale
Statut an e gesetzleche Schutz. Am Gesetz vum 16. September 1993, dat d'Gesetz
vum 23. Juni 1972 iwwer d'national Ofzeeche geännert huet, heescht et am Artikel
6 datt déi éischt an déi lescht Stroph vum Gesank «Ons Heemecht» (1859), Text
vum Michel Lentz, Musek vum Jean-Antoine Zinnen, sou wéi se am Unhang vun deem
Gesetz verëffentlecht sinn, d'Nationallidd vum Groussherzogtum Lëtzebuerg
duerstellen.

Wou d'Uelzecht durech d'Wisen zéit, duerch d'Fielsen d'Sauer brécht. Wou d'Rief
laanscht d'Musel dofteg bléit, den Himmel Wäin ons mécht. Dat ass onst Land, fir
dat mir géif, heinidden alles won. Onst Heemechtsland, dat mir sou déif an onsen
Hierzer dron, onst Heemechtsland, dat mir sou déif an onsen Hierzer dron.

An sengem donkle Bëscherkranz, Vum Fridde stëll bewaacht, Sou ouni Pronk an
deire Glanz Gemittlech léif et laacht; Säi Vollek frou sech soe kann, An 't si
keng eidel Dreem: Wéi wunnt et sech sou heemlech dran, wéi ass 't sou gutt
doheem!

Gesank, Gesank vu Bierg an Dall Der Äerd, déi äis gedron; D'Léift huet en treie
Widderhall a jidder Broscht gedon; Fir d'Heemecht ass keng Weis ze schéin; all
Wuert, dat vun er klénkt, gräift äis an d'Séil wéi Himmelstéin an d'A wéi Feier
blénkt.

O Du do uewen, deem seng Hand duerch d'Welt d'Natioune leet, behitt Du
d'Lëtzebuerger Land vru friemem Joch a Leed! Du hues ons all als Kanner schonn
de fräie Geescht jo ginn. Looss viru blénken d'Fräiheetssonn, déi mir sou laang
gesinn! Looss viru blénken d'Fräiheetssonn, déi mir sou laang gesinn!



https://lb.wikipedia.org/wiki/Odin

Den Odin ass an der germanesch/nordescher Mythologie den ieweschte vun de
Gëtter. Hie war de Jong vun der Bestla a vum Bor. Hien huet zum Geschlecht vun
den Asen gehéiert, a war mat der Frigg bestuet mat där en d'Kanner Thor, Balder
an Tyr hat.

Hien huet nëmme méi säi rietst A. Dat anert hat hie geaffert fir eng Schlupp aus
dem Mimir senger Quell vun der Wäisheet kënnen ze drénken duerch déi hie
Kenntnis iwwer dat urzäitlecht Wësse kritt. Eng aner Kéier huet hie sech 9 Deeg
laang mam Kapp no ënnen un d'Weltesch Yggdrasil gehaange fir vun der Mamm Natur
am Géigenzuch d'Muecht iwwer d'Runen ze kréien.

Den Odin gëtt virun allem als Wanderer beschriwwen dee sech ënner d'Mënsche
mëscht fir si an der Hirstellung vu Waffen z'ënnerriichten an hinnen d'Konscht
vum Dichten a Riede (Rhetorik) bäizebréngen. E gëllt awer och nieft dem Heimdall
als deen deen d'Stänn erschaf huet (Kinneken, Baueren, Kniechten). Als
Krichsgott herrscht hien iwwer Asgard. Spéider gëtt hien och Gott vun der
Dichtkonscht, de Runen an den Doudegen. Op Walhall hëlt hien déi gefalen Helden
op (Einherjer) déi vun de Walküre vum Schluechtfeld dohi begleet goufen. Do
bereede se sech dann op de Ragnarök vir.

Dagsiwwer verfollegt den Odin a sengem Palast dem Valaskjalf op Hlidskjalf wat
an der Welt geschitt. Hie schéckt all Dag seng Kueben Hugin a Munin iwwer seng
Räicher fir dat si him vun de grousse Geheimnisser vun der Welt beriichte
kënnen. An engem anere Palast (Gladsheim) versammelt hien de Rot vun de Gëtter.
Nuets zitt hie mat sengem Wuothisheer iwwer d'Akeren a suergt sou fir
d'Fruuchtbarkeet vun de Felder. Mat senge Bridder Vili a Ve schnëtzt hien aus
enger Esch an enger Ulm dat éischt Puer Mënschen an haucht hinne Liewen an.



https://lb.wikipedia.org/wiki/Nanzeg

Nanzeg (fr. Nancy) ass eng Stad a Gemeng a Frankräich. Si läit am Departement
Meurthe-et-Moselle an der Regioun Grand Est. Si huet 105 830 Awunner (2002) an
eng Fläch vu 15,01 km²

Den Numm ass vu gallo-réimeschem Urspronk. E Geldstéck, op deem Nantiaco
geschriwwe stoung, gouf eemol fonnt. Zwar fänkt d'Geschicht vun Nanzeg mat dem
Bau vun enger klenger Buerg vum Herzog Gerhard vun Elsass 1069 un. D'Wuert
Nanceium kann op alen Dokumenter gelies ginn; deen Numm ass eng Latiniséierung
vum fréieren Numm, déi och d'lëtzebuergfränkescht Nanzeg erginn huet, wéi
d'Aussprooch et nach beweist ("Nanzéger" = "Nanzéjer").

Nanzeg gouf vum Matthäus II. zur Haaptstad vum Herzogtum Loutrengen erhuewen. De
burgundeschen Herzog Karel de Kénge koum 1477 virun him ëm d'Liewen, wéi en
ëmsoss d'Stad géint den Herzog Renatus II. (René) belagert huet. Den Herzog
Karel III. huet 1588 méi eng grouss "Nei Stad" opriichte gelooss. Nanzeg huet
vill ënner dem Drëssegjärege Krich gelidden, d'Stad gouf vun de Fransouse
belagert, déi schliisslech hir Festungsmaueren zerstéiert hunn. De leschten
Herzog vu Loutrengen, de Stanislas Leszczynski, deen och fréiere Kinnek vu Polen
war, krut do groussaarteg Monumenter gebaut, dorënner d'Plaz déi haut säin Numm
huet.

Nanzég ass 1777 franséisch ginn. Ëm d'Joer 1900 war Nanzeg den Zenter vun enger
wichteger artistescher Bewegung, déi dowéinst Ecole de Nancy heescht.



https://lb.wikipedia.org/wiki/NATO

Als NATO (North Atlantic Treaty Organisation, och: Organisatioun vum
Nordatlantik-Traité, op Franséisch l'Organisation du Traité de l'Atlantique Nord
an op Spuenesch Organización del Tratado del Atlántico Norte, ofgekierzt OTAN)
gëtt d'Institutioun bezeechent, déi den Nordatlantikvertrag, e militärescht
Bündnis vun europäeschen an nordamerikanesche Staaten, ëmsetzt.

De Sëtz vum Nordatlantikrot, dem Haaptorgan vun der NATO, ass zanter 1967 zu
Bréissel.

Zu de Grënnungsmemberen, déi zanter 1949 an der NATO sinn, zielen d'Belsch,
Dänemark, Frankräich, Island, Italien, Kanada, Lëtzebuerg, Holland, Norwegen,
Portugal, d'Vereenegt Staate vun Amerika a Groussbritannien.

Am Joer 1952 sinn d'Tierkei a Griicheland der Organisatioun bäigetrueden an
zanter 1955 ass d'Bundesrepublik Däitschland Member vun der NATO. Spuenien ass
dem Bündnis 1982 bäigetrueden an 1990 huet d'Ausbreedung vum NATO-Vertrag ganz
Däitschland mat abezunn.

Am Zuch vun der NATO-Osterweiderung sinn 1999 d'Tschechesch Republik, Polen,
Ungarn an 2004 nach Estland, Lettland, Litauen, Bulgarien, Rumänien, d'Slowakei,
a Slowenien NATO-Membere ginn. 2009 koumen Albanien a Kroatien dobäi.

Frankräich war vun 1966 bis Mäerz 2009 net méi an d'Militärstrukture vun der
NATO integréiert. Genee sou ware Griicheland an der Zäit vun 1974 bis 1981 a
Spuenien vun 1986 bis 1999 aus dëse Strukture kuerzfristeg ausgescheet. E
Sonnerfall ass Island, dat keng eegen Arméi huet a sech dofir awer zu
medezinescher Hëllefleeschtung verflicht huet.

Den eigentlechen Nordatlantik-Traité gesäit en Defensivbündnis ouni automatesch
militäresch Bäistandsflicht vun de Membere vir. Déi éischt Artikele vum Traité
verflichten d'Memberen zur friddlecher Konfliktbäileeung a frëndschaftlecher
Gestaltung vun internationale Relatiounen. Och d'Erhale vun der
westlech-liberaler Gesellschaftsuerdnung mat politescher, economescher, sozialer
a kultureller Zesummenaarbecht an Unerkennung vun demokratesche Prinzipien ass
Bestanddeel dovun.

Fir de Fall vun engem bewaffenten Ugrëff op ee vun den NATO-Staate verflicht den
Traité déi aner Memberen zu der sougenannter kollektiver Selbstverdeedegung.

D'NATO ass eng méistufeg a komplex Organisatioun, dei souwuel militäresch wéi
och zivil Verwaltungsstrukturen huet. All Entscheedunge bannent der
Organisatioun ginn nom Konsensprinzip getraff.

Den ieweschte Gremium vun der NATO ass den Nordatlantikrot mat Sëtz zu Bréissel,
déi eenzeg Institutioun vun der NATO, déi explizit am Nordatlantik-Traité
genannt gëtt. Dëse befaasst sech mat alle Beräicher vun der Büdnispolitik – mat
Ausnam vun der Verdeedegungsplanung an der Nuklearpolitik.

Den Nordatlantikrot kënnt wéinstens eemol pro Woch um Niveau vun de permanente
Vertrieder, den Ambassadeure vun alle Member-Staaten zesummen, all halleft Joer
um Niveau vun den Aussen- an Verdeedegungsministeren an all dräi Joer um Niveau
vun de Staats- a Regierungsministeren. Autoritéit an Entscheedungsbefugnesser
sinn awer onofhängeg vum Niveau, an de Rot huet ëmmer deselwechte Stellewäert an
déiselwecht Gëltegkeet.

Leedent Exekutivorgan ass de Generalsekretär, dee vun de Regierunge vun de
Member-Staaten ernannt gëtt. Hien ass President vum Nordatlantikrot a vun allen
aneren héichrangege Comitéen, a verantwortlech fir d'Fërderung an d'Steiere vum
Konsultatiouns- an Entscheedungsfindungsprozess am Bündnis. Aktuelle
Generalsekretär ass zanter dem Januar 2004 den Hollänner Jaap de Hoop Scheffer.

Déi wichtegst Comitée sinn de Verdeedegungsplanungscomité an d'Nuklear
Planungsgrupp, déi all halleft Joer um Niveau vun de Verdeedegungsministere
beienee kommen.

De Militärausschoss ass den ieweschte militäresche Gremium vun der NATO. En
ënnersteet dem Nordatlantikrot, dem Verdeedegungsplanungsausschoss souwéi der
Nuklearer Planungsgrupp a beréit dës a Froen zur Militärpolitik a –strategie. En
trëfft sech eemol pro Woch um Niveau vun den nationale militäresche Vertrieder,
souwéi dräimol d'Joer um Niveau vun den État-majoren.

Während der Zäit vum Kale Krich huet d'Haaptaufgab vun der NATO dora bestanen,
d'Fräiheet an d'Sécherheet vun de Member-Staaten duerch Ofschreckung, Oprüstung
a stänneg Ofwierbereetschaft ze garantéieren.

D'Vereenegung vun Däitschland, den Zerfall vum Warschauer Pakt a vun der UdSSR
souwéi d'Demokratiséierung vun den Ostblock-Länner waren d'Ausléiser vun enger
grondleeënder Ännerung vum sécherheetspoliteschen Ëmfeld an Europa.

D'Aufgabe vun der NATO goufen un déi nei Lag ugepasst a geméiss dem
Nordatlantik-Traité sinn d'Ofschreckung a Verdeedegung zwar Haaptaufgabe
bliwwen, an dach sinn s'éischter an den Hannergrond geréckelt. Et gouf méi op
Dialog an Zesummenaarbecht mat den ‘ale Géigner’ gesat a verschidde
Partnerschaftsprogrammer si schliisslech op d'NATO-Osterweiderung erauskomm.

Um Washingtoner Sommet de 24. Abrëll 1999 gouf dat derzäitegt strategescht
Konzept ugeholl. Et beschreift Ziler an Aufgaben, analyséiert
d'sécherheetspolitesch Lag a leet dovu strategesch Perspektiven an Aufgaben of.
Duerch d'Bestoen an d'Stärkung vun der transatlantescher Bindung soll eng
méiglechst enk transatlantesch Bindung d'Sécherheet vun Europa an Nordamerika
verknäppen. Mat der Oprechterhalung a Weiderentwécklung vun effektive
militäresche Fäegkeete gëtt d'Verdeedegungsbereetschaft vun de Member-Staate
séchergestallt. Wichtegst Ännerung ass awer d'Feststellung, datt fir
d'Konfliktverhiddung an d'Krisebewältegung och militäresch Operatioune “baussent
dem NATO-Gebitt” zur prophylaktescher Geforenofwier méiglech si sollen (soug.
„Out-of-Area-Asätz“). Des Weidere behält sech d'NATO fir, och ouni Mandat vun
der UNO a Krisegebidder z'intervenéieren (soug. Out-of-United-Nations-Asätz“,
kuckt Kosovo 1998). NATO-Agrëffer an international Konflikter, bei deene kee
Member-Staat onmëttelbar als Konfliktpartei bedeelegt ass, ginn iwwer den
uersprüngleche Verdeedegungsoptrag eraus a ginn dohier och dacks als
„Out-of-defense-Asätz” bezeechent.

Nom Enn vum 2. Weltkrich goufe séier d'Géigesätz zwëscht de fréieren
Alliéierten, der UdSSR op der enger an de westlechen Gewënnermuechten
Groussbritannien an den USA, genee sou wéi Frankräich op där anerer Säit,
offekënneg. Säit dem Bréisseler Vertrag vum 17. März 1948 hu sech déi
westeuropäesch Länner wéi Frankräich, Groussbritannien, Holland, Belsch a
Lëtzebuerg zu engem Bündnis fir wirtschaftlech, sozial a kulturell
Zesummenaarbecht souwéi zur kollektiver Eegeverdeedegung zesumme gedoen. Während
dësem Bündnis nach, gouf mat der Berlinblockad an dem Prager Fréijoer d'Siicht
op d'sowjetesch Expansioun geleet.

An den éischte Jore steet d'Gemeinschaft ënner dem Androck vun der
Berlin-Blockad an dem Korea-Krich; als Grondsaz gëllt an dëser Zäit d'Ofwier vun
engem Ugrëff duerch d'Rout Arméi méiglechst wäit am Osten.

Duerch d'Ënnerzeechnung vun de Paräisser Traitéen am Joer 1954 gouf
d'Bundesrepublik Däitschland zum Bäitrëtt agelueden an de 6. Mee 1955 Member an
der NATO.

Den 19. Mee 1955 gëtt wéinst dem Bäitrëtt vun der BRD an d'NATO de Warschauer
Traité gegrënnt.

Bei de Walen am Dezember 1965 gëtt a Frankräich de President Charles de Gaulle a
sengem Amt bestätegt an huet mat enger Ännerung vu senger Verdeedegungspolitik
ugefaangen. Mat der éischter franséischer Atomdétonatioun den 13. Februar 1960
ass d'Land an de Krees vun den Nuklearmuechte getrueden. Zanterhier war
d'Selbstbewosstsin vun der "Grande Nation" stänneg gewuess, déi zum Deel
demütegend Behandlung duerch d'Aliiéiert während dem Zweete Weltkrich erëm an
d'Erënnerung zréckgeruff ginn. Sou huet den „de Gaulle“, deen déi undauernd
Dominanz vun den USA an der NATO net akzeptéiere wollt, verlaangt datt déi
alliéiert Truppen (US-Amerikaner a Kanadier), déi a Frankräich stationéiert
waren, ënner franséische Kommando sollte kommen. Dat huet d'US Regierung awer
aus dem bekannte Prinzip refuséiert. Dowéinst huet de franséische President de
Februar 1966 den Ofzuch vun den alliiéierten Truppen a vun den
NATO-Haaptquartéiere gefuerdert, mat der Begrënnung, „Frankräich géif elo déi
voll Ausübung vu senger Souveränitéit ustriewen, déi duerch d'stationéiere vu
frieme Sträitkräften op sengem Buedem net garantéiert wier“, an huet
gläichzäiteg de Réckzuch vu sengen Truppen aus der militärescher Integratioun
vun der NATO erkläert. 30.000 friem Zaldoten hu Frankräich misse verloossen, de
SHAPE gouf op Casteau an d'Belsch, d'EUCOM op Stuttgart an d'AFCENT op Brunssum
an Holland verluecht. De 16. Oktober 1966 hunn d'Membere vum NATO-Rot op Drock
vun den USA och eestëmmeg d'Deplacement vun hirem ieweschte politeschen Organ op
Bréissel decidéiert. Dat hat den de Gaulle net gefuerdert.

Bis 1966 gëtt d'Stratégie vun der massiver Vergeltung verfollegt; als Reaktioun
op den Ofbau vum sowjeteschen Atomwaffepotential gëllt d'Premisse: Fir all
ofgeschosse Sowjet-Rakéit äntwert d'NATO mat villfachen eegenen Atomrakéiten,
déi op d'Sowjetunioun ofgeschoss ginn.

Wéinst dem 1967 verëffentlechten Harmel-Bericht kënnt d'Strategie vun der
ofgestuufter Reaktioun (Flexible Response) zur Uwennung. Och fir d'Verréngerung
vu nukleare Risike gëllt net méi de Motto vun der massiver Vergeltung, mä d'NATO
besënnt sech op hir konventionell Sträitkräften an déi nei entwéckelt taktesch
Nuklearwaffen. An de Joren duerno baut d'NATO en neit Selbstverständnes op:
D'Triade vu konventionellen, taktesch-nuklearen a strategesch-nukleare
Potentialer an d'Motto Sécherheet = Verdeedegung an Entspaanung, féiert zu neien
Usätz tëscht der NATO aa dem Warschauer Pakt.

Den 1. August 1975 gouf de KSZE-Schlussakt ënnerschriwwen, deen en éischte
Schrëtt zu partnerschaftlecher a friddlecher Zesummenaarbecht an Europa
duerstellt.

Den NATO-Duebelbeschloss aus dem Joer 1979 ass bis haut ëmstridden, well
d'Norüstung vu Mëttelstreckerakéiten an Europa an déi gläichzäiteg
Verhandlungsoffer un d'UdSSR féieren net direkt zur erhoffter Entspaanung. Den
Duebelbeschloss gouf vu Friddensaktivisten a ganz Europa während den
Ouschtermärsch schaarf kritiséiert. Op dës erneit Wettrüstung den Zesummebroch
vum Ostblock matveruersaacht huet oder op dës Länner och sou virum
wirtschaftlechen Kollaps stoungen, ass bis haut ëmstridden.

Mat de friddlëche „Volleksrevolutiounen” um Gebitt vum Warschauer Pakt ass
d'Haaptbedreeung fir d'NATO-Staaten ewechgefall. An der Iwwergangszäit duerno
sinn nei Iddien a Strukturen entstanen, wéi zum Beispill d'Partnerschaft fir de
Fridden. Mat dësem zu Bréissel 1994 ausgehandelte Programm huet d'NATO
interesséierte mëttel- an osteuropäesche Staaten Zesummenaarbecht a
militäreschen a sécherheetspolitesche Froen an am Hibléck op eng
Bäitrëttsperspektiv opgemaach. Doraus ass bei engem Sommet 1997 zu Madrid
d'Invitatioun zum NATO-Bäitrëtt vu Polen, Ungarn an der Tschescher Republik
erfollegt.

1997 ass och zu Paräis d'Grondakt mat Russland vereinbart ginn, déi en Enn vun
der Géignerschaft vun NATO a Russland virgesinn huet. Intern gouf beschloss,
d'NATO vun enger militärescher zu enger méi politescher Organisatioun
ëmzewandelen.

Zu den „neien Iddien“ zielt och déi 1992 vun der NATO vereinbart Bereedschaft zu
den „Out-of-Area“-Asätz. No Ermächtegung duerch den UN-Sécherheetsrot ware vun
do un och Asätz baussent dem NATO-Territoire méiglech, zum Beispill a
Jugoslawien oder Afghanistan.

Fir séier kënnen a Krisegebidder z'intervenéieren, well d'Iddi vun de bipolare
Bedreeungsgedanken net méi gi war, a well méi eng grouss Flexibilitéit néideg
war, koum zum Ëmbau an de Féierungsniveauen an den institutionellen Opbaute vun
der NATO an zu der Grënnung vun enger Reaktiounstrupp (d'NATO Response Force,
NRF) mat Land-, Loft- an Séisträitkräfte fir séier Asätz.

D'Folleg vun dësem Beschloss waren déi aktiv Krichsasätz vun der NATO mat de
Loftugrëffer géint Jugoslawien während dem Kosovo-Krich.

Der Gefor duerch den internationalen Terrorismus zanter dem 11. September 2001
huet d'NATO nach wéineg entgéintzesetzen gehat. Traditionell huet sech
d'Organisatioun als e Bündnis vu Staate géint d'Ugrëffer vun anere Staate
verstanen. Domat gouf et schwéier dësen Terrorugrëff – dee vu wéinegen
extremistesche Persounen ouni Krichserklärung vun engem ugräifende Land gemaach
gouf – anzeuerdnen.

Obwuel d'Memberen am Ugrëff op den World Trade Center e bewaffenten Ugrëff
gesinn hunn, deen de Bündnisfall ausgeléist huet, sou koum et zu deelweis
ënnerschiddlechen Aschätzungen, wat fir Konsequenzen ze zéie wieren.

D'USA a Groussbritannien hu vun de Vereenten Natiounen d'Ermächtegung fir en
Ugrëff op den Irak gefuerdert, mä dëst gouf vun den aneren NATO-Memberstaaten
(ë. a. Frankräich an Däitschland), déi am UN-Sécherheetsrot vertruedene waren,
refuséiert.

Am Kader vun de Virbereedunge vun den Irak-Invasiounspläng vun den USA koum et
dann an der NATO zu enger schwéierer Kris: Bei der Fro, ob der Tierkei preventiv
Ofwiersystemer (däitsch Patriot-Loftofwierrakéiten) bereet gestallt solle ginn,
datt se sech, am Fall vun engem Ugrëff op den Irak, géint eventuell
Géigen-Ugrëffer verdeedege kéint, hu Frankräich an d'Belsch e Veto ageluecht.
Däitschland huet sech dem Veto spéider ugeschloss (dëst allerdéngs eréischt no
Fristoflaf, reng formell gesinn ass dëse Veto dofir ongëlteg, politesch war et
allerdéngs dofir net manner brisant). Dëst huet zu enger Verstäerkung vun den
transatlantesche Verstëmmunge gefouert, déi et scho virdrun, tëscht dëse Länner
a Russland op der enger Säit an den USA a Groussbritannien op der anerer Säit
gouf. Onkloer ass, wéi sech dëse Rëss duerch d'Bündnis op seng laangfristeg
Perspektiv, als aus Siicht vun den USA relevant Militärbündnis, auswierkt.

Den 2. Abrëll 2004 sinn Estland, Lettland, Litauen, der Slowakei, Slowenien,
Bulgarien a Rumänien der NATO bäigetrueden.

No der Ofschafung vum obligatoresche Militärdéngscht am Joer 1967, nodeem de
“GTR” (Groupement tactique régimentaire, 1954-1959) an d'“Bataillon
d'Artillerie” (1959-1967) an déi ”8. US-Infanterie Divisioun” déi zu Baumholder
stationéiert war, integréiert ginn ass, ass doraus dat ”1. NATO
Infanterie-Batailloun” entstanen. Dëst Battailloun, dat vum CIM (Centre
d'Instruction Militaire) opbruecht ginn ass, huet sech zesummengesat aus enger
Kommando- a Service-Unitéit, zwou Infanterieskompanien an enger Opklärkompanie,
d. h. am Ganzen 366 Fräiwëlleger a Kader. Zanter 1968 ass dëst Battailloun en
Deel vun der “ACE Mobile Force (LAND)” kuerz AMF(L) vun der NATO an huet am
September 1969 fir d'éischt un engem Manöver an Dänemark deelgeholl.

D'AMF (L) war eng multinational, konventionell a mobil Sträitkraaft, déi direkt
beim Optriede vu bewaffente Konfliktsymptomer an der bedreeter Regioun agesat
konnt ginn. Dës Sträitkraaft huet dofir éischter eng, mat geziilt ofschreckender
Wierkung, politesch Roll gespillt. Dës Roll kéint een als e “Show the Flag”
bezeechnen. Am Joer 2002 huet d'AMF(L) sech opgeléist.

Zanter 1996 hëlt d'Lëtzebuerger Arméi un ënnerschiddlechen Operatioune vun der
NATO deel, wéi SFOR, KFOR oder ISAF. Lëtzebuerg bedeelegt sech och bei
multinationale Programmer wéi den A400M (Airbus Militär-Transportfliger).

D'Lëtzebuerger Arméi gesäit vir, fir an absehbarer Zäit mat Sträitkräften un der
Schnell-Réaktiouns Initiativ vun der NATO (NATO Response Force NRF) an de
(Groupements tactiques) vun der Eurpäescher Unioun deelzehuelen.

D'NAMSA, e logistesche Stëtzpunkt vun der NATO, besteet zanter 1958 zu
Lëtzebuerg mat Sëtz zu Kapellen.



https://lb.wikipedia.org/wiki/Mythos

E Mythos (aus dem aalgr. mýthos) oder eng Mythe ass eng Erzielung vun enger
Gëtter-, Schëpfungs-, Vir- oder Fréigeschicht, déi dacks fantastesch Elementer
enthält.

De Mythos ass eng bildhaft Weltausleeung a Liewensbedeitung an enger
erzielerescher Berichtsform mat Symboler, Visiounen, a fabuléierenden
Duerstellungen, déi awer och eng allgemeng Wourecht enthale kann. Dacks gëtt am
Mythos d'Wierke vun de Gëtter un d'mënschlech Verhältnesser ugepasst
(anthropomorph).

Als Géigesaz zum Mythos gëtt meeschtens pejorativ de Logos gesat, deen dem
rationalen Discours zougänglesch ass.

Mythen waren ëmmer dofir do, d'Welt an d'mënschlecht Wiesen z'erklären. Dëst
gëtt besonnesch an de Schëpfungsmythen däitlech.

D'op de Pabeier brénge vun de Mythen ass den "Ufank" vun der westlecher
Literatur, déi ëmmer erëm zentral Motiver vum Mythos opgräift a verformt. Fir
d'europäesch Kultur zielen do besonnesch d'griichesch-réimesch Mythen, déi säit
dem Homer an Hesiod literaresch Motiver geliwwert hun, nach bis an d'18.
Joerhonnert eran.

Beim Platon an Aristoteles kënnt de Mythos éischter schlecht ewech. Fir si kann
de Mythos héchstens nach eng Unnäherung un d'Wourecht sinn.

D'Dichter vun der Romantik hunn erëm op d'griichesch, nordesch, a spéider och
indesch Mythen zréckgegraff.

D'Opklärung gesäit de Mythos als naiv, kannereg Stuf zum kloeren Denken. De Max
Horkheimer an den Theodor W. Adorno stellen um Ufank vum 20. Joerhonnert eng
Gefor beim Verloscht vun de Mythe fest.

Den Nietzsche seet iwwer de Mythos: "Dem mythenlosen Menschen der Moderne fehlt
die Kraft der Abbreviatur, der Horizontbegrenzung, die der Mythos leistet. Der
Mythos ist die Matrix des Weltbildes – er stellt ein Bild von der Welt und
umstellt die Welt mit Bildern."



https://lb.wikipedia.org/wiki/Monarchie

D'Monarchie (iwwer dat franséischt Wuert monarchie aus dem griichesche Wuert
μοναρχία, monarchía, „Muecht vun engem Eenzelen“) ass eng Staats- a
Regierungsform, bei där eng Eenzelpersoun (Monarch bzw. Monarchin) d'Herrschaft
ausübt. De Monarch gëtt entweder duerch Ierffolleg (Ierfmonarchie) oder duerch
Wal (Kinnekswal, Walmonarchie) op Liewenszäit bestëmmt. De Muechtusproch vum
Monarch stäipt sech op eng iwwernatierlech Bestëmmung. Dës kann am Wëlle vu Gott
leien. Och d'Veréierung vum Monarch als eegestänneg Gottheet ass méiglech.

Wa sech de Muechtusproch vum Herrscher op eng weltlech Berechtegung stäipt,
handelt et sech ëm eng Republik (Géigebegrëff).

En Unhänger vun der Monarchie gëtt Monarchist, e Géigner Monarchomach genannt,
d'Staatstheorie bzw. Ideologie nennt ee Monarchismus.

D'Art vu Monarchie, déi sech duerch de Bezug op Gott/eng Gottheet legitiméiert,
ka bis an d'aalt Egypten zréckgefouert ginn, wou de Pharao als Gott veréiert
gouf. Ähnleches gëllt fir de keeserleche System am Keeserräich China, wat den
Herrscher ënner anerem als Jong vum Himmel (chin. 天子, Tiānzi) bezeechent, a
senger Herrschaft e Mandat vum Himmel gesinn huet, an him doduerch absolut
Muecht ginn huet.

Heiansdo kënnt et och zu enger Duebelmonarchie. Kuckt dofir Dyarchie. Zu der
Geschicht kuckt och Kinnek.

D'Walmonarchie (mat dacks ageschränktem Kandidaten- a Wielerkrees) schéngt
historesch méi al wéi d'Ierfmonarchie ze sinn, well si d'Gefor vun engem
Biergerkrich bei der Ierffolleg erfollegräich méi kleng gemaach huet. Bis zu
hirem Enn waren d'Kinnekräich Polen an d'Hellegt Réimescht Räich eng
Walmonarchie. Elo sinn et nach Malaysia an d'Vereenegt Arabesch Emiraten.

Bis zu der Christianiséierung vun Europa ass hei meeschtens eng Form vun der
Walmonarchie ze fannen. Germanesch souwéi keltesch Stämm hunn hir Häuptlingen,
déi zwar an der Regel aus de mächtegen an aflossräiche Familljeclanen kommen,
awer keng automatesch Ierffolleg kennen. Beim Doud vun engem Häuptling gouf
einfach en neien duerch verschidde Ritualer (Thing, Schëlderhiewung) gewielt
oder proklaméiert. Och wann een Uféierer d'Kinneksheel verlooss hat, gouf en
einfach duerch en neien ersat. An der sächsescher Uerdnung gouf souguer nëmme
fir d'Zäit vun engem Krich oder engem Feldzuch en Herzog gewielt, deen nom Enn
vum Krich nees zu engem einfache Fräie ginn ass. Eng aner Herrschaft gouf vun de
fréiere Baueren net unerkannt.

Dës virfeudalistesch Uerdnung, déi deelweis duerchaus demokratesch Zich hat,
huet hiert Enn mat der Christianiséierung fonnt. Wéi am Réimesche Räich de
Keeser Konstantin de Grousse mam Toleranzedikt vu Mailand am Joer 313
d'Chrëschtentum den den anere Relioune gläichgestallt huet, an da selwer spéider
zum Chrëschtentum konvertéiert huet, huet eng Allianz tëscht der Kierch an der
staatlecher Autoritéit ugefaangen. D'Kierch huet d'absolut Herrschaft
legitiméiert an d'Ierfolleg mat der Ideologie vun der Herrschaft de droit divin.
Am Géigenzuch huet sech d'Kierch selwer doduerch eng privilegéiert Plaz a
Participatioun un der Muecht geséchert, déi si an de meeschte Länner bis zu der
Zäit vun der Franséischer Revolutioun behale konnt.

Europa gëtt am Mëttelalter gréisstendeels vun Ierfmonarchië beherrscht: de
Monarch steet do un der Spëtzt vu méi oder manner homogenen Herrschaftsgebidder,
déi als Lehen u seng Gefollegsleit vergi goufen. Dëse Feudalsystem stellt
d'Grondlag fir d'Administratioun an d'Militärwiesen an de beherrschte Gebidder,
huet awer ënner dem Usproch vun de Lehnsleit gelidden, selwer iwwer d'Ierffolleg
vun hire Gebidder ze decidéieren. Domat huet den europäesche Monarch faktesch
ëmmer weider u Muecht verluer, zugonschte vum feudalen Adel.

Wéi de moderne Staat entstanen ass, hu sech am Europa vun der Neizäit dräi Forme
vun der Monarchie erausgebild:

An dëser Form huet de Monarch den Usproch op déi eleng Staatsgewalt; den Adel
verléiert seng Positioun am Feudalsystem am Tosch géint d'Privilegien am Staats-
a Militärwiesen. De Monarch ass legibus absolutus (lat. vun de Gesetzer
lassgeléist), wat bedeit, datt hien de Gesetzer, déi hie selwer opsetzt, net
ënnersteet. Dat bekanntst Beispill fir den Usproch op eng absolut Herrschaft vum
Monarch ass de Sonnekinnek Louis XIV., och wann et scho virun him ähnlech
Tendenze ginn huet. Den absolute Muechtusproch ass awer op Dauer net géint den
Adel an d'Biergertum duerchzesetzen; do, wou d'Monarchie iwwerlieft huet, huet
si Elementer vun der Republik oder Demokratie ugeholl.

An enger konstitutioneller Monarchie ass d'Muecht vum Monarch net méi absolut,
mä vun enger Konstitutioun geregelt. D'Regierung gëtt awer weiderhi vum Monarch
an net vun enger Volleksvertriedung bestëmmt. E Beispill heifir ass dat Däitscht
Keeserräich vun 1871 bis 1918. D'Fürstentum Liechtenstein dogéint ass eng
konstitutionell Ierfmonarchie op demokratesch-parlamentarescher Grondlag, wou
d'Regierung vum Parlament (Landtag) bestëmmt a just vum Fürst ernannt gëtt.
Kuckt och den Haaptartikel Konstitutionell Monarchie

D'parlamentaresch Monarchie ass eng Ënnerform vun der konstitutioneller
Monarchie, wou de Monarch mat wéinegen Ausname keen Undeel un de
Staatsgeschäfter méi huet. Dës gi vum Parlament an der Regierung ausgefouert. De
Monarch huet gréisstendeels just representativ Aufgaben. An Europa ass dës
Staatsform an der Belsch, Dänemark, Lëtzebuerg, Norwegen, Holland, Schweden a
Spuenien vertrueden, baussent Europa zum Beispill Japan.



https://lb.wikipedia.org/wiki/Merowenger

Als Merowenger gëtt déi éischt Kinneksdynastie vun de Franken a Gallien genannt
(482-751).

Gegrënnt gouf si vum Chlodwig (fr.: Clovis; 482-511), nodeem hien all déi aner
fränkesch Kinneken, déi et bis dohin nach a Gallien gouf, eliminéiert hat.
Duerch seng Daf ëm 500 (de geneeën Datum ass ëmstridden), war hien deen éischte
germanesche Kinnek, deen net méi "arianesch", mä kathoulesch gedeeft gouf,
wouduerch hien derselwechter Konfessioun ugehéiert huet, wéi all
d'gallo-réimesch Bewunner vu Gallien. Dëse Schrëtt huet d'Integratioun vun de
Germanen an de Romanen erliichtert, an ass ee vun de Grënn, firwat
d'Merowengerräich sech, am Géigesaz zu allen anere germanesche Räicher, vun der
Zäit no der Vëlkerwanderung, iwwer d'Karolenger (751-987) bis wäit an
d'Mëttelalter gehalen huet.

Dee leschte Merowenger, de Childerich III., gouf 751 vum Pippin dem Mëttelsten
ofgesat.

Hans-Werner Goetz: Europa im frühen Mittelalter 500-1050 (Handbuch der
Geschichte Europas 2), Stuttgart 2003

Patrick J. Geary: Before France and Germany. The Creation and Transformation of
the Merovingian World, New York - Oxford 1988 (dt. Die Merowinger. Europa vor
Karl dem Großen, München 1996)



https://lb.wikipedia.org/wiki/Mars_(Plan%C3%A9it)

De Mars ass, vun der Sonn aus gesinn, de véierte Planéit an eisem Sonnesystem.
Hien zielt zu den Planéiten déi der Äerd gläichen. Wéinst senger orange- bis
bluttrouder Faarf gouf hien nom réimesche Krichsgott Mars genannt a gëtt och de
Roude Planéit genannt. D'Fierwung selwer verdankt de Planéit dem
Eisenoxid-Stëpps, de sech op der Fläch an an der Atmosphär verdeelt huet. Sou
ass de Mars e „raschtege“ Planéit.

Säin Duerchmiesser ass mat knapps 6800 Kilometer ongeféier hallef sou grouss wéi
den Äerdduerchmiesser, säi Volumen ass gutt e Siwentel vun der Äerd. Domat ass
de Mars nom Merkur deen zweetklemgste Planéit am Sonnesystem. Mat enger
duerchschnëttlecher Distanz vun 228 Millioune Kilometer ass hie ronn 1,5-mol sou
wäit vun der Sonn ewech wéi eis Äerd.

Déi zwou Polkapen an en etlech donkel Fläche si mat groussen Teleskope gutt ze
gesinn. Fotoe vun de Raumsonde weisen eng deelweis mat Kratere bedeckt
Uewerfläch a staark Spure vu fréierer Tektonik (déif Canyons a fënnef iwwer
20 km héich Vulkaner). Marsroboteren hunn an der Tëschenzäit schonn en etlech
Gebidder geologesch ënnersicht.

D'Zeeche vum Mars soll e Schëld mat engem Speer deen dohanner steet duerstellen
a steet fir de réimesche Krichsgott; an der Biologie symboliséiert et dat
männlecht Geschlecht: ♂.

De Mars huet zwéi kleng, onregelméisseg geformte Mounde, déi 1877 entdeckt
goufen: Phobos an Deimos (griichesch fir Fuercht a Schreck).

De Mars beweegt sech op enger Distanz vun 206,62 bis 249,23 Millioune Kilometer
(1,38 AE bis 1,67 AE) a knapps 687 Deeg (ongeféier 1,9 Joer) op enger
elliptescher Ëmlafbunn ëm d'Sonn. D'Bunn ass 1,85° géint d'Ekliptik gebéit.

Seng Bunnvitess schwankt mam Sonnenofstand tëscht 26,50 km/s an 21,97 km/s an
ass an der Moyenne 24,13 km/s. D'Bunnexzentrizitéit ass 0,0935. No der Ëmlafbunn
vum Merkurs ass dat déi zweetgréisst Ofwäichung vun der Kreesform ënner alle
Planéitebunnen am Sonnesystem.

An der Vergaangenheet hat de Mars eng manner exzentresch Ëmlafbunn. Virun
1,35 Millioune Joer war d'Exzentrizitéit nëmme ronn 0,002, manner wéi déi vun
der äerd haut. D'Period vun der Marsexzentrizitéit ass ronn 96.000 Joer, déi vun
der Äerd ongeféier 100.000 Joer. De Mars huet awer nach e méi laangen
Exzentrizitéitszyklus mat enger Period vun 2,2 Millioune Joer, deen dee mat der
Period vu 96.000 Joer iwwerlagert. An de leschten 35.000 Joer gouf d'Ëmlafbunn
duerch déi gravitativ Kräfte vun anere Planéite e bëssi méi exzentresch. De
minimalen Ofstand tëscht Äerd a Mars wäert an de nächste 25.000 Joer nach e
bëssi manner ginn.

Et gëtt véier bekannt Asteroiden, déi sech mam Mars déi gläich Ëmlafbunn deelen
(Mars-Trojaner). Si sinn op de Lagrangepunkten L4 an L5, dat heescht, si bewege
sech ëm 60° virum Planéit oder kommen ëm 60° hannendrun.

De Mars rotéiert a ronn 24 Stonnen an 37 Minutten eemol ëm déi eegen Achs. A
Bezuch op säi Laf ëm d'Sonn ergëtt sech doraus e Marsdag vu knapps 24 Stonnen a
40 Minutten, deen och Sol genannt gëtt. Well den Equatorplang vum Planéit ëm
25° 12′ géint de Bunneplang gebéit ass, gëtt et, wéi op der Äerd, Joreszäite. Si
daueren awer bal duebel sou laang wéi déi ierdesch Joreszäiten, well hinnen
d'Marsjoer mat 687 Deeg zugronn läit. Si sinn och ënnerschiddlech laang, well
d'Marsbunn méi elliptesch ëm d'Sonn leeft wéi déi vun der Äerd (kuckt
Joreszäiten).

D'Rotatiounsachs féiert zudeem eng Prezessiounsbewegung mat enger Period vun
170.000 Joer aus. Aus dësem Wäert, dee mat Hëllef vun der Pathfinder-Missioun
festgestallt gouf, kënnen d'Wëssenschaftler op d'Massekonzentratioun am Kär vum
Planéit schéissen. De marsianesche Polarstär vum Norden ass den Deneb.

Den Equatorduerchmiesser vum Mars ass mat 6792 km ongeféier duebel sou grouss
wéi dee vum Äerdmound. Seng Uewerfläch ass ongeféier ee Véierel vun der
Äerduewerfläch a seng Mass een Zéngtel vun der Äerdmass. D'Uewerfläch vum Mars
ass mat 144 Mio. km2 ongeféier gläich mat der ganzer Uewerfläch vun alle
Kontinente vun der Äerd (149 Mio. km2).

D'Fallbeschleunegung op der Uewerfläch ass 3,69 m/s², dat sinn ongeféier 38 %
vun dem ierdeschen. Mat enger Dicht vun 3,9 g/cm³ weist de Mars de klengsten
Wäert vun den terrestresche Planéiten op. Doduerch ass d'Schwéierkraaft op him
souguer nach méi kleng wéi op dem klengeren, awer dichteren Merkur.

Well déi dënn Marsatmosphär nëmme wéineg Sonnewäermt späichere kann, sinn
d'Temperaturënnerschidder op der Uewerfläch ganz grouss. D'Temperaturen
erreechen an der Equatorgéigend ronn 20 °C am Dag a fale bis op −85 °C an der
Nuecht. D'Temperatur an der Moyenne um Planéit läit bei −55 °C.

D'Marsatmosphär besteet zu 95,3 % aus Kuelendioxid. Dozou kommen nach 2,7 %
Stéckstoff, 1,6 % Argon, kleng Deeler u Sauerstoff (1300 ppm) a Kuelemonoxid
(800 ppm) souwéi Spure vu Waasserdamp (210 ppm) an aner Verbindungen oder
Elementer.

D'Atmosphär ass zimlech stëbseg. Si huet Deelercher vun 1,5 µm am Duerchmiesser,
déi den Himmel iwwer dem Mars an e bleecht giel- bis orange-bronge Faarftoun
erschénge loossen.

Den atmosphäreschen Drock ass op der Uewerfläch vum Mars am Schnëtt nëmme
6,36 hPa (Hektopascal). Am Verglach zu duerchschnëttlech 1013 hPa op der Äerd
sinn dëst nëmmen 0,63 % an entsprécht dem Loftdrock vun der Äerdatmosphär an
enger Héicht vun 35 Kilometer. D'Atmosphär gouf wahrscheinlech am Laf vun der
Zäit vum Sonnewand ofgedroen an an de Weltraum matgerass. Dëst gouf duerch déi
kleng Schwéierkraaft vum Planéit a sengem schwaache Magnéitfeld begënschtegt,
dat kee Schutz virun den héichenergeteschen Deelercher vun der Sonn bitt.

Am Joer 2003 konnte mat äerdgestëtzten Teleskopen an 2004 duerch de Planetary
Fourier Spectrometer (PFS) un der Raumsond Mars Express Spure vu Methan
(ongeféier 10 ppb) a Formaldehyd (130 ppb) nogewise ginn. Methan verbleift ronn
340 Joer an der Atmosphär vum Mars, Formaldehyd nëmme 7,5 Stonnen. Methan gëtt
duerch ultraviolett Stralung ofgebaut, well déi dënne Atmosphär vum Mars net
virun dëser Stralung schützt. Dobäi oxidéiert Methan zu Waasser a Kuelendioxid.

Fir d'Unheefung vum Methan an der Atmosphär z'erklären, geet eng Produktioun vun
150 Tonne pro Joer duer. Bei der Ëmsetzung zu Formaldehyd missten awer
2,5 Milliounen Tonne aus „Methanquellen“ stamen. Als Quelle kommen aktive
Vulkanismus, Koméitenaschléi oder och methanproduzéierend Mikroorganismen a
Betruecht. Et kënnt awer och duerch eng geothermesch Reaktioun,
d'Serpentiniséierung (dobäi bedeelegt Komponente si Waasser, Kuelendioxid an
d'Mineral Olivin, dat dacks um Mars virkënnt), entstoen. Formaldehyd kann duerch
Héichtestralung aus Gasen an Äis entstoen. Et gëtt awer ugezweifelt, datt en
abiotesche Prozess sou vill Methan bilde kann, well et dozou Regioune mat héijer
geologescher Aktivitéit brauch.

De Methan iass net gläichméisseg verdeelt, mä weist e Muster mat eppes héijerer
Konzentratioune op. Méiglecherweis gouf de Noschub un Methan kuerzfristeg
ënnerbrach, per et sech gläichméisseg an der Atmosphär verdeele konnt. Bei der
biologescher Hirstellung vu Methan op der Äerd, déi fir ongeféier 90 bis 95 %
vum ganze Methanvirkomme verantwortlech ass, entsteet bal ëmmer Ethan als
Begleetgas. Am Géigesaz dozou gëtt während enger vulkanescher Entwécklung
Schwiefeldioxid fräigesat. D'Miessung vun dëse Gase an der Marsatmosphär kënnt
eng Klärung bréngen.

De Goro Komatsu vun der Universitéit Gabriele d'Annunzio zu Pescara hat am
September 2010 seng Entdeckung vu geologesche Strukture vu ronn 1 km
Duerchmiesser op Satellittebiller vun der Chryse-Déiffläch presentéiert, déi
Methangas produzéierende Schlammvulkane op der Äerd gläichen. Eng primär Quell
fir d'Gas ass domat awer nach net fonnt.

Ofhängeg vun de Joreszäiten an der Intensitéit vun der Sonnenastralung fannen an
der Atmosphär dynamesch Virgäng statt. Déi veräiste Polkape subliméieren am
Summer deelweis, a kondenséierter Waasserdamp bilt ausgedeent Zirruswolleke.
D'Polkape selwer bestinn aus Kuelendioxidäis a Wasseräis.

2008 hu Wëssenschaftler vun der Universitéit Versailles Wolleken aus gefruerenem
Kuelendioxid mat Hëllef vun der Raumsond Mars Express entdeckt. Si hate sech a
bis zu 80 Kilometer Héicht opgehalen. Gläichzäiteg sinn si mat enger
horizontaler Ausdeenung vu bis zu 100 km och ganz groussflächeg.
D'CO2-Äispartikel an de Wolleke si mat bis zu engem Mikrometer Duerchmiesser
relativ grouss. D'Wolleken absorbéiere bis zu 40 % vum astralende Sonneliicht a
kënnen domat d'Temperatur vun der Uewerfläch ëm bis zu 10 °C méi kleng maachen.

Mat Hëllef vum Laser LIDAR vun der Raumsond Phoenix gouf 2009 entdeckt, datt an
der zweeter Nuetshallschent fofzeg Deeg no der Sonnenwend winzeg Äiskristalle
aus dënne Zirruswolleken op de Marsbuedem gefall sinn.

Hätt de Mars eng äerdähnlech Ëmlafbunn, géifen d'Joreszäiten duerch
d'Achseschréiegt ähnlech deene vun der Äerd sinn. Déi grouss Exzentrizitéit vum
Marsorbit huet eng enorm Auswirkung op d'Joreszäiten. De Mars ass während dem
Summer op der Südhallefkugel an am Wanter an der nërdlecher Hemisphär no dem
Perihel vu senger Bunn. Nom Aphel ass an der südlecher Hemisphär Wanter an an
der nërdlecher Summer.

Fotoe vu Marssonden weisen och Wandstierm, déi iwwer d'Marsflächen zéien an um
Buedem donkel Spuren hannerloossen.

Stëbstierm trieden gewéinlech während dem Perihel op, well de Planéit zu dësem
Zäitpunkt 40 Prozent méi Sonneliicht kritt wéi während dem Aphel. Während dem
Aphel entstinn an der Atmosphär Wolleken aus Waasseräis, déi hirersäits mat de
Stëbsdeelercher interagéieren a sou d'Temperatur op dem Planéit beaflossen.
D'Wandvitessen an der ieweschter Atmosphär kënne bis zu 650 km/h erreechen, an
um Buedem ëmmerhin bal 400 km/h.

Bei heftege Stëbsstierm schéngt et och zu Wiederen ze kommen. Am Juni 2006 hate
Fuerscher mat engem Radioteleskop de Mars ënnersicht, an hate festgestallt datt
am Mikrowelleberäich Stralungsausbréch, wéi si bei Blëtzer optrieden, virkoum
sinn. An der Regioun, an där een d'Stralungsimpulser observéiert hat, waren zu
där Zäit en heftege Stëbsstuerm mat héije Stëbswolleken um Nopeschplanéit.
Souwuel den observéierte Stëbsstuerm wéi och de Spektrum vun de
Stralungsimpulser deiten op e Stëbwieder mat Blëtzer respektiv groussen
Entluedungen hin.

De Mars huet zwéi kleng, onregelméisseg geformte Mounden, de Phobos an den
Deimos, griichesch Nimm déi op Lëtzebuergesch Angscht a Schrecke bedeiten.
Héchstwahrscheinlech sinn déi zwéi Mounde vum Mars agefaangen Asteroiden.

Si goufen 1877 vum US-amerikaneschen Astronom Asaph Hall entdeckt an no deenen
an der Ilias iwwerliwwerten zwéi Begleeder, déi de Won vum Krichsgott Ares (lat.
Mars) gezunn hunn, benannt.

D'Ëmlafzäit vum Phobos ass méi kuerz wéi d'Rotatiounszäit vum Mars. De Mound
kënnt dem Mars duerch d'Gezäitewiesselwierkung op enger Spiralbunn lues awer
ëmmer méi no a fält engesdaags op de Planéit oder gëtt duerch Gezäitekräften
auserneegerappt, sou datt e fir kuerz Zäit als Marsréng ende wäert.



https://lb.wikipedia.org/wiki/Marc_Fischbach

De Marc Fischbach, gebuer den 22. Februar 1946 an der Stad Lëtzebuerg, ass e
lëtzebuergesche Jurist a Politiker. Hie war ë. a. Minister, Riichter um
Mënschrechts-Geriichthaff an Ombudsmann.

De Marc Fischbach huet Droit op der Faculté de Droit de Nancy studéiert a gouf
duerno Affekot an Notaire. Politesch huet hie sech an der CSV engagéiert a war
1979 bis 1984 Deputéierten am lëtzebuergeschen an am Europäesche Parlament. 1984
gouf e Minister fir Landwirtschaft a Wäibau, Arméiminister, Minister vun der
Ëffentlecher Verwaltung a Sportminister an der Regierung Santer-Poos I, 1989
Erzéiungsminister; Justizminister a Minister vun der Ëffentlecher Verwaltung an
der Regierung Santer-Poos II an 1994, an der drëtter Santer-Poos-Koalitioun,
Minister fir Erzéiung, Fuerschung a Justiz. An der Regierung Juncker-Poos war en
du vun 1995 bis 1998 Justizminister; Budgetsminister a Minister fir d'Bezéiunge
mam Parlament.

Den 1. November 1998 gouf de Marc Fischbach Riichter um Europäesche
Geriichtshaff fir Mënscherechter zu Stroossbuerg (bis de 15. Januar 2004). Den
1. Mee 2004 gouf hien deen éischte lëtzebuergeschen Ombudsman. Am September 2009
gouf hien op der Generalversammlung vun der Association des Ombudsman et
Médiateurs de la Francophonie op zwee Joer zu hirem President gewielt Duerch
d'Gesetz vum 11. Abrëll 2010 gouf de Marc Fischbach zousätzlech Responsabele vum
Service de contrôle externe des lieux privatifs de liberté.

Enn Januar 2012 huet d'Lydie Err en a senger Funktioun als Ombudsman ofgeléist..
Den 28. Mäerz 2012 gouf de Marc Fischbach zum President vun der COPAS gewielt.



https://lb.wikipedia.org/wiki/M%C3%ABllechstrooss

D'Mëllechstrooss ass déi bandfërmeg Ophellung um Nuetshimmel, déi laanscht engem
Grousskrees d'Himmelskugel ëmspaant. De Begrëff steet geleeëntlech och als kuerz
Bezeechnung fir de Mëllechstroossesystem selwer, och eis Galaxis genannt.
D'Stäresystem vum Typ vun enger Balkespiralgalaxis ass d'Heemecht vun eisem
Sonnesystem. Aner extragalaktesch Stäreninsele ginn och Galaxië genannt.

Schonn an der Antiquitéit war d'Mëllechstrooss als hell, schmuel Sträif um
Nuetshimmel bekannt. Eng antik griichesch So erzielt vun enger Gëttin Hera, déi
hire Stéifjong Herakles geniert huet. Wéi deen awer e bësschen ze vill rabiat
zougebass huet, ass d'ganz Mëllech iwwer den Himmel gesprëtzt ginn. Aus dem
griichesche Wuert „Gala“ (Mëllech) entwéckelt sech de griichesche Begrëff
γαλαξίας, (galaxías).

Déi afrikanesch San hu fir d'Mëllechstrooss e poeteschen Numm : „D'Réckkräiz vun
der Nuecht“.

Eréischt am Joer 1609 konnt de Galileo Galilei duerch Observatioune mam Teleskop
déi richteg Natur vun der Mëllechstrooss entdecken, a si op d'mannst deelweis an
eenzel Stären opléisen.

Zur éischter Virstellung vun der Scheiweform koum de Wilhelm Herschel am Joer
1785 opgrond vu systematesche Stärenzielungen (Stellarstatistik).

D'Mëllechstroossesystem ass eng véier- oder fënnefäermeg Balkespiralgalaxis. Si
besteet aus ronn 300 Milliarde Stären an aus grousse Quantitéite vun
interstellarem Material, déi nach eng Kéier 600 Millioune bis e puer Milliarde
Sonnemassen ausmaachen. D'Mass vum bannenzege Beräich vun der Galaxis gëtt mat
ongeféier 3,6×1041 kg gerechent. Hir Ausdehnung um galaktesche Plang bedréit
ronn 100.000 Liichtjoer (30 kpc), d'Déckt vun der Scheif ass ronn 3.000
Liichtjoer (920 pc) an déi vun der zentraler Bëlz (engl. Bulge) ronn 16.000
Liichtjoer (5 kpc).

D'Dunn bilt mat der Verbindungslinn vum Sonnesystem zum Zentrum vun der
Mëllechstrooss e Wénkel vu 45°. D'Mëllechstrooss ass also wahrscheinlech eng
Balkespiralgalaxis vum Hubble-Typ SBc. No enger Bestëmmung mat Hëllef vum
Infrarout-Weltraumteleskops Spitzer ass d'Balkestruktur mat enger Ausdehnung vu
27.000 Liichtjoer iwwerraschend laang.

D'Totalmass von der Mëllechstrooss gëtt op 1,9 Billioune Sonnemasse geschat,
domat ass si déi mat Ofstand masseräichst Galaxis vun der lokaler Grupp (vgl.
Andromedaniwwel: 1,2 Billiounen).

Ronderëm d'Galaxis ass ee kugelfërmege galakteschen Halo mat engem Duerchmiesser
vu ronn 165.000 Liichtjoer (50 kpc), eng Aart vu galaktescher „Atmosphär“. An
him sinn nieft de ronn 150 Kugelstärekéip nëmmen nach al Stären, dorënner RR
Lyrae-Verännerlecher, a Gas mat niddreger Dicht. Ausname sinn déi waarm Blue
Straggler-Stären. Dozou kënnt eng grouss Mass vum donkeler Matière mat ronn
1 Billion Sonnemassen, dorënner och sougenannte MACHOen. Anescht wéi
d'galaktesch Scheif ass den Halo bal ouni Stëbs an huet bal nëmmen al Stären,
metallarm Stärepopulatiounen, deenen hiren Orbit ganz staark géint de
galaktesche Plang gekrëmmt ass.

De Groussdeel vun de bannenzege Stäre vun der Galaxis sinn zimlech gläichméisseg
op der galaktescher Scheif verdeelt. Si enthält am Géigesaz zum Halo virun allem
Stäre vun der Populatioun I, déi sech duerch en héijen Undeel schwéier Elementer
auszeechnen.

D'Sonn ëmkreest den Zentrum vum Mëllechstroossesystem an engem Ofstand vu 25.000
bis 28.000 Liichtjoer an ass ronn 15 Liichtjoer nërdlech der Mëttelgläich vun
der galaktescher Scheif banne vum Orion-Arm, an engem zimlech stëbsfräie
Raumgebitt, dat als "Lokal Blos" bekannt ass. Fir een Ëmlaf ëm den Zentrum vun
der Galaxis, dat Galaktescht Joer, brauch si 220 bis 240 Millioune Joer, wat
enger Rotatiounsvitesse vu ronn 220 km/s entsprécht. D'Erfuerschung vun där
Rotatioun ass bei ville Stären duerch d'Observatioun vun der Eegebewegung an der
Radialvitess méiglech. Aus hinne gouf ëm 1930 d'Oort-Konstant ofgeleet.

No Miessungen aus dem Joer 2004 ass d'Mëllechstroossesystem ongeféier 13,6
Milliarde Joer al. D'Genauegkeet vun dëser Ofschätzung, déi d'Alter unhand vum
Berylliumundeel vu verschiddene Kugelstärekéip bestëmmt, gëtt mat ronn 800
Millioune Joer uginn.



https://lb.wikipedia.org/wiki/Luxemburger_Wort

D'Luxemburger Wort mam Ënnertitel für Wahrheit und Recht ass eng Lëtzebuerger
Dageszeitung, déi den 23. Mäerz 1848 fir d'éischt erauskoum. Et ass déi eelst
Zeitung zu Lëtzebuerg, déi haut nach erauskënnt, a mat ronn 68.000 Exemplairen
och déi mat der héchster Oplo. Erausgi gëtt se vum Medienhaus Saint-Paul
Luxembourg. Si gëtt vun de Leit dacks och nëmmen einfach d'Wort genannt. Si hat
hiren Titel dowéinst de 17. Mäerz 2005 an d'Wort ëmgeännert, den 22. Mäerz 2008
awer nees réckgängeg gemaach.

Die Warte / Perspectives, allgemeng als Die Warte bekannt, ass eng kulturell
Bäilag déi all Donneschden am Luxemburger Wort läit.

D'Luxemburger Wort ass just 3 Deeg nom Ophiewe vun der Pressezensur am Däitschen
Bond erauskomm, op Initiativ vum Oochener Johannes Theodor Laurent, Direkter vum
Seminär an Apostolesche Vikar zu Lëtzebuerg. D'Aktionäre vun der Sankt Paulus
Druckerei, déi dohanner stounge, ware kathoulesch Politiker an ee Geeschtlechen:
Charles-Gérard Eyschen, Jean-Philippe-Christophe Würth, Jean-Mathias
Neumann-Würth, Michel Jonas a Bernard Ambrosy. D'Redaktioun bestoung aus elauter
Kleriker, Chefredakter war den Edouard Michelis. Et stoung a staarker
Oppositioun zu der liberaler Regierung. Och mam Grand-Duc huet et sech ugeluecht
("Kann ein katholisches Volk durch einen protestantischen Fürsten gut regiert
werden?" housch et an engem Artikel).

Vun 1848 bis 1864 koum d'Luxemburger Wort zweemol an der Woch eraus, mëttwochs a
samschdes owes, mam Datum vum Dag drop. Nodeem d'Stempelsteier ofgeschaaft gouf,
koum d'Zeitung mëttwochs, freides a samschdes eraus. Eréischt 1864 gouf et eng
Dageszeitung.

Am Ufank vum 20. Joerhonnert huet d'Luxemburger Wort zu der Grënnung vun der
Rietspartei bäigedroen. An der 2. Hallschent stoung et der CSV no. Dee ganze
Kale Krich duerch hat et eng ferm anti-sowjetesch a pro-amerikanesch Haltung,
déi keng Nuancen zougelooss hunn. Och vun der Haltung vun der Kathoulescher
Kierch ass ni ofgewach ginn, a Glawensfroe souwisou, mä och a
Gesellschaftsfroen. Eréischt zanter e puer Joer ass eng méi kritesch Haltung
vis-à-vis vun der Regierungsaarbecht, un där d'CSV bedeelegt ass, festzestellen.

2005/2006 hunn, der Statistik vum TNS ILRES PLURIMEDIA no, duerchschnëttlech
47,1 % vun der Lëtzebuerger Bevëlkerung iwwer 15 Joer d'(Luxemburger) Wort
gelies. 2006/2007 waren et 46,50 %, 2007/2008 44,40 % an 2008/2009 43,20 %.
D'Zuele fir 2010 goufen net public gemaach. 2011 waren et 43,20 %

Verkaaften Oplo, wéi se vum Centre d'information des médias vu Bréissel
beglaubegt gouf:



https://lb.wikipedia.org/wiki/Louis_XVI._vu_Frankr%C3%A4ich

De Louis XVI. gebuer den 23. August 1754, a gestuerwen den 21. Januar 1793, war
Kinnek vu Frankräich an Navarra vu 1774 bis 1789 an duerno Kinnek vun de
Fransouse bis 1792. Hie war de leschte Vetrieder vum Absolutismus a gouf zu
engem Affer vun der Franséischer Revolutioun.

Den 23. August 1754 ass de Louis XVI. (Louis Auguste de Bourbon) als Jong vum
Louis vu Frankräich an der Marie-Josèphe vu Sachsen (1731–1767) op d'Welt komm.
Hie war den Enkel vum Louis XV. an der Kinnigin Maria Leszczyńska.

Hien ass bal biergerlech opgewuess, d'Prënzekoppel hat sech perséinlech ëm
d'Erzéiung vun de Kanner gekëmmert. Hien huet als Kand ënner der Zrécksetzung
géintiwwer vum Eelsten, dem Grof Louis Joseph Xavier (1751-1761) a senge méi
jonke Bridder Louis Stanislas Xavier (1755-1824) a Charles Ferdinand
(1757-1836)gelidden. De Louis krut den Titel Herzog vum Berry. Den 20. November
1765, nom Doud vu sengem Papp, gouf de Louis Dauphin vu Frankräich - den eelste
Brudder war am Joer 1761 gestuerwen.

Scho fréi huet hie sech fir d'Juegd interesséiert, an och d'Handwierk huet him
gefall. Hien huet Landkaarte gezeechent an Auere reparéiert.

De 16. Mee 1770 gouf no de Fuerderunge vum Minister Étienne François de Choiseul
de 15-järege Krounprënz mat der éisträichescher Prinzessin Marie-Antoinette
bestuet, fir d'franséisch-éisträichesch Relatiounen ze festegen.
D'Marie-Antoinette war d'Duechter vum Keeser Franz I. a senger Fra
Maria-Theresia, Äerzherzogin vun Éisträich.

Den 10. Mee 1774 ass de Kinnek Louis XV. gestuerwen an de Louis XVI. koum am
Alter vun 20 Joer op den Troun, op deem hie sech nach 18 Joer hale sollt. Et war
eng Epoch tëscht dem Absolutismus vum Haff an de revolutionären Iddie vun der
Opklärung. De Louis XVI. huet sech als "Papp vu senge Sujetsë" gesinn. Der
Theorie no hat hien als absolute Monarch d'exekutiv, legislativ a judikativ
Muecht, an der Praxis gouf dës Muecht awer zum gréissten Deel vu senge
Regierungen ausgefouert, wou sech ënner anerem d'Ministeren Turgot, Malesherbes,
Necker, Vergennes, Calonne a Maurepas en Numm gemaach hunn.

Ee vun den Haaptproblemer vu Frankräich war déi héich Verscholdung vum Staat
(ë. a. wéinst dem Liewen um Haff an den aussepoliteschen Operatiounen zanter dem
Louis XIV.). De Staatsbudget gouf ausserdeem duerch déi erfollegräich franséisch
Ënnerstëtzung vun den amerikanesche Kolonien am Onofhängegkeetskrich géint
d'Metropol Groussbritannien belaascht; dobäi goufen déi franséisch Antille
geschützt a Frankräich konnt eng Revanche fir d'Néierlag am Siwejärege Krich
huelen.

Fir géint d'Verscholdung virzegoen, huet de Louis XVI. e grousse Reformwëlle
bewisen an huet mat senge Regierunge versicht, d'Finanzwiesen nei ze regelen,
allerdéngs ouni groussen Erfolleg well si sech ëmmer un de Privilegië gestouss
hunn, déi weder den Adel nach de Klerus opgi wollt. E grousse Géigner an dëser
Politik waren d'Parlamenter.

Dem Louis XVI. säi Finanzminister Turgot huet zanter 1775 d'Economie
liberaliséiert, an d'Steierwiese reforméiert, mä ass dobäi awer op Widderstand
vum Adel gestouss. D'Liberaliséierung vum Karhandel huet nom Mielkrich nees
misse réckgängeg gemaach ginn. Den Turgot gouf 1776 entlooss, nodeem hie
gefuerdert hat, all ëffentlech Ämter ze reforméieren. Sou eng Reform gouf zwar
grondsätzlech als noutwenneg unerkannt, mä war de Ministeren awer ze radikal.
Och dem Turgot seng Nofolger Necker a Calonne konnten hir Steierreformen net
géint Adel a Klerus duerchsetzen. Dëse Widderstand huet de Kinnek gezwongen,
d'Generalstänn fir de 5. Mee 1789 anzeberuffen, nodeem et dës Versammlung fir
d'lescht am Joer 1614 ginn hat.

D'Assemblée nationale huet den 10. Oktober 1789 en Dekret erausginn, an deem den
neien Titel vum Kinnek definéiert gouf: Louis, par la grâce de Dieu, & la loi
constitutionnelle de l'État, Roi des Français à tous présents et à venir, salut.
Fir Verschiddener war also den neien Titel vum Staatschef Kinnek vun de
Fransousen zanter dësem Datum. Vum 6. November 1789 un huet hie seng offiziell
Akte mat der Formule Louis, par la grâce de Dieu, & par la Loi constitutionnelle
de l'État, Roi des Français ugefaangen, an huet sech domat un den Dekret vun der
Assemblée gehalen. Dat neit kinneklecht Sigel wat zanter Februar 1790 benotzt
gouf hat d'Inskriptioun: Louis XVI par la grâce de Dieu et par la loy
constitutionnelle de l'État roy des François.

Fir anerer gouf hien eréischt duerch d'Konstitutioun vum 3. September 1791, déi
vum Kinnek den 13. September 1791 "akkzeptéiert" gouf. D'Muecht vum Kinnek gouf
zréckgeschrauft a méi prezis definéiert. De Louis XVI. war net méi Kinnek par la
grâce de Dieu mä Kinnek vun de Fransousen. Hie war net méi Kinnek vu gëttlechem
Recht mä an enger gewëssener Hisiicht éischte Representant vum franséische
Vollek. Dës Konstitutioun huet och festgeluecht, datt den Titel vum Trounierwen
net méi Dauphin wier, mä op Prince royal géif geännert ginn (wat de 14. August
1791 a Kraaft getrueden ass).

D'Episod vun der Flucht op Varennes wou de Kinnek festgeholl gouf, ass berühmt.
E Plang war vun der Kinnigin um Enn vum Joer 1790 ausgeschafft ginn. Am Abrëll
1791 koum et duerch d'Evenementer zu der Realisatioun vun dësem Plang: duerch
eng Manifestatioun war et fir d'kinneklech Famill onméiglech, an hiert Schlass
op Saint-Cloud ze kommen. D'Revolutionär hunn de Kinnek verdächtegt, Ouschtere
mat engem Paschtouer wëllen ze feieren, deen d'Zivilkonstitutioun vum Klerus net
akzeptéiert huet. Ausgeschafft gouf de Plang vum Hans Axel vu Fersen, dee
versicht huet, d'kinneklech Famill op Metz ze bréngen a sech do mam Marquis vu
Bouillé ze treffen. De Kinnek huet beschloss, Paräis den 20. Juni mat senger
Fra, senger Schwëster a sengen zwee Kanner Marie-Thérèse a Louis-Charles ze
verloossen. Fir net erkannt ze ginn, goufe falsch Päss ausgestallt, déi aus dem
Louis XVI. de Monsieur Durand, intendant de la barone de Korff gemaach hunn.

Den Herzog vu Fersen huet seng Kutsch am Faubourg Saint-Martin geparkt an zur
selwechter Zäit huet de Marquis vu Bouillé 180 Dragoner op Clermont-en-Argonne a
40 Husarden op Sainte-Ménehould geschéckt, fir de Wee ze sécheren. Den Herzog vu
Fersen ass déi zwee Kanner mat hirer Gouvernant siche gaangen, während de Louis
XVI. an d'Marie-Antoinette mam gewinnten Zeremoniel schlofe gaange sinn. An der
Nuecht ass de Louis XVI., als Valet verkleet, aus den Tuilerien erausgaangen,
kuerz drop ass d'Marie-Antoinette nokomm. Zu Bondy gouf matzen an der Nuecht eng
Paus ageluecht, an de Fersen huet d'kinneklech Famill verlooss. Um 7 Auer Moies
mierkt e Valet datt de Kinnek net a sengem Bett läit. Dës Nouvelle huet sech zu
Paräis séier verbreet, an et gouf decidéiert, de Kinnek festzehuelen.

De Louis XVI. gouf den 21. Juni zu Varennes festgeholl. Eng Deklaratioun un
d'Fransousen, déi hien zu Paräis gelooss hat, gouf vun der Assemblée blockéiert,
an ni komplett erausginn.

No der Flucht op Varennes hu verschidde Revolutionär gefuerdert, datt de Kinnek
misst verschwannen. D'Cordeliers hu verschidde Petitioune géint de Louis XVI.
ugefaangen, déi vun Zeitunge wéi dem Le Républicain ënnerstëtzt goufen.
D'Jakobiner hu sech un d'Cordeliers gehalen, an et ass an dësem Kontext wou
d'Konstitutioun vum 13. September 1791 proklaméiert ginn ass.

D'Politik vum Joer drop ass zimlech komplizéiert. Am Land gouf et staark
Spannungen: um Land sinn d'Recolten zwar gutt, mä d'liberal Politik vun der
Assemblée huet zu Opstänn gefouert, obschonn genuch Kar do war. De Krich war och
e wichtege Faktor vun der Monarchie. D'Néierlage vun der franséischer Arméi hunn
zu radikalen Dekreter gefouert, déi de Kinnek net akzeptéiere konnt, a vu sengem
Vetorecht Gebrauch gemaach huet. D'Debatten an d'Opstänn vun de Revolutionären
hunn d'Assemblée dozou beweegt, de Kinnek ze suspendéieren, wat den 10. August
1792 geschitt ass.

No engem Dekret vun der Convention nationale vum 21. September « la royauté est
abolie en France » an den 21. September 1792 géif « l'An I de la République
française » ugoen.

A sengem Prozess gouf de Louis XVI. vun der Convention nationale schëlleg
gesprach wéinst « conspiration contre la liberté publique et la sûreté générale
de l'État » a mat enger ganz knapper Majoritéit no der « séance permanente du
mercredi 16 et du jeudi 17 janvier 1793 » an engem Scrutin vum 18. Januar zum
Doud veruerteelt.

« Avec un mouchoir, Sire » huet den Henker Sanson mat Respekt gefrot, an e Stéck
Seid gewisen.

De Louis XVI., dee scho laang net méi "Sire" genannt gouf huet gezweifelt, a
sech zu sengem Konfesser gedréint. Den Abt Henri Edgeworth vu Firmont sot zu
him :

Hien huet sech d'Hänn fessele gelooss, an d'Hoer schneide gelooss. En huet sech
op den Abt gestäipt, an ass ganz roueg bis bei d'Guillotine gaangen. Den Abt hat
Angscht datt säi Mutt hie géif verloossen, an huet gejaut :

« Je meurs innocent des crimes qu'on m'impute. Je pardonne aux auteurs de ma
mort, et je prie Dieu que le sang que vous allez verser ne retombera pas sur la
France ».

De Louis XVI. gouf den 21. Januar 1793 zu Paräis op der Place de la Révolution
(haut Place de la Concorde) guillotinéiert.

Hie gouf um Kierfecht vun der Madeleine, Rue d'Anjou-Saint-Honoré begruewen. Den
18. an 19. Januar 1815 huet de Louis XVIII. d'Reschter vum Louis XVI. a vun der
Marie-Antoinette exhuméiere gelooss, fir si den 21. Januar an der Basilika
Saint-Denis ze begruewen.

  Méi Informatioun doriwwer am Artikel: Hiriichtung vum Louis XVI. vu Frankräich

De Louis XVI. gëtt dacks als Affer vun den Ëmstänn amplaz als absoluten
Herrscher wéi seng Virgänger Louis XIV. a Louis XV. gesinn. Hie wier schwaach
gewiescht, onfäeg a wuel net fuerchtbar intelligent. Ausserdeem wier hie léiwer
op d'Juegd gaange, wéi sech ëm d'Regierungsgeschäfter ze këmmeren. Zum Bild vum
schwaache Kinnek huet natierlech och d'Rumeur gutt gepasst, datt d'kinneklech
Koppel laang keen Nowuess hat, well de Louis wuel och do "ze schwaach" gewiescht
wier.

Et gëtt och Historiker wéi de Bernhard Fay an de Vincent Cronin, déi en anert
Bild vum Louis XVI. weisen. An hire Biographië setzen si de Schwéierpunkt op de
Fait, datt selen e Personnage zu Liefzäite scho sou verkannt a kritiséiert gi
wier, wéi de Louis XVI. Hien hätt bei der Mass u Geléierten a Gläichgültegen ni
Frënn fonnt; well e Kinnek ouni Affären, Intrigen a Skandaler huet
d'Imaginatioun net gereizt. Vill wieren him och ofgeneigt gewiescht, well et net
einfach ass, sech e gudde Mann virzestellen, deen zu Onrecht higeriicht ginn
ass.

Dës Historiker vertrieden d'Opfaassung, datt sech de Louis XVI. sengen Aufgabe
gestallt huet, an an enger moralesch korrupter Gesellschaft e gutt chrëschtlecht
Liewe gefouert huet, wat vu vill Aarbecht an déiwer Relioun erfëllt war. De
Louis XVI. wier charakterfest a beim Vollek beléift gewiescht, am Géigesaz zu
senger Fra Marie-Antoinette. Si stoung op der Säit vum Choiseul an et ass hir
net gelongen, sech an de Geschäfter vun hirem Mann duerchzesetzen.

Dem Adel huet et net gefall, datt hien de Kurtisane keng fad komplimenter
gemaach huet, an och d'Suen net "kinneklech" ausginn huet. Ausserdeem huet hien
d'Staatsgeheimnisser fir sech behalen. Vill Pamphleter géint hie koumen dann och
vun Adelegen, déi keng Roll méi an der Gesellschaft gesinn hunn, wann si sech
net um Haff presentéiere konnten.



https://lb.wikipedia.org/wiki/Leipzig

Leipzig ass eng Stad an Däitschland a mat iwwer enger hallwer Millioun Awunner
déi bevëlkerungsräichst an op d'Fläch bezunn déi zweetgréisst Stad vu Sachsen.

Am Joer 1165 krut Leipzig vum Markgrof Otto dem Räiche vu Meißen d'Stadrecht an
de Privileg e Maart ze halen. D'Awunnerzuel vu Leipzig huet ëm 1870 d'Grenz vun
100.000 iwwerschratt, wouduerch si offiziell de Status vun enger Groussstad
krut. D'Stad gehéiert zu de sechs Uewerzentre vu Sachsen. Zurzäit huet Leipzig
de Status vun enger kreesfräier Stad an ass de Sëtz vum Regierungsbezierk
Leipzig.

D'Traditioun vu Leipzig als bedeitend Foiresplaz a Mëtteleuropa geet op d'Joer
1190 zréck. Nieft Frankfurt um Main ass d'Stad en historescht Zentrum vum
Buchdrock an -handel. Ausserdeem stinn zu Leipzig eng vun en eelsten däitschen
Universitéite souwéi weider Héichschoulen a Fachhéichschoulen.

Leipzig ass de Kär vum Ballungsraum Leipzig-Halle an domat en Deel vun der
Metropolregioun Sachsendräieck. D'Stad ass e bedeitende Verkéiersknuet a bilt ee
vun de wirtschaftsstäerkste Raim vun den neie Bundeslänner.



https://lb.wikipedia.org/wiki/L%C3%ABtzebuerger_B%C3%A9ier

D'Brauereien zu Lëtzebuerg hunn 2014 ronn 271.000 Hektoliter Béier produzéiert.
Domat war Lëtzebuerg d'Land mat der zweetklengster Produktioun an der
Europäescher Unioun, viru Malta.

Haut ginn et nieft dräi groussen industrielle Brauereien zu Wolz, zu Dikrech, an
zu Nidderkäerjeng och nach e puer Mikrobrauereien zu Lëtzebuerg.

Zur Zäit vum Zollveräin goufen et zu Lëtzebuerg nach 45 Brauerei. Zesummen hu se
15.000 hl Béier produzéiert. Bei de meeschten huet et sech ëm kleng Brauereie
gehandelt. Vill sinn der verschwonnen oder hu fusionéiert, fir kënnen
z'iwwerliewen. D'Konkurrenz vum niddergärege Béier, deen am Zollveräin aus
Däitschland importéiert ginn ass, huet d'Brauereien dozou bruecht, hir
Produktioun op niddergärege Béier ëmzestellen. Dunn ass hir Produktioun
eropgaangen a war 1860 mat 30.000 hl duebel sou héich wéi 1840.

1872 waren nach 32 Brauereien zu Lëtzebuerg an 1879 waren et der nach 22.
D'Fusiounswell ass awer virugaangen. 1900 hunn nach 12 Brauereie bestanen, si
hunn iwwer 180.000 hl Béier gebraut. Nom Paul Weber, fréieren Direkter vun der
Handelskammer, hu se dunn 250 Aarbechter an 200 Päerd beschäftegt.

2001 huet d'EU-Kommissioun Geldstrofe vun am Ganzen 448.000 Euro géint dräi
deemoleg Brauereien verhänkt: d'Brasserie Nationale, d'Brasserie de Wiltz an
d'Brasserie Battin. Si haten tëscht 1985 an 2000 e Kartell forméiert fir sech de
Maart vum Béier zu Lëtzebuerg ze deelen an esou ze verhënneren, datt
auslännesche Béier an d'Land kënnt. Déi véiert Brauerei aus dem Kartell,
d'Brasserie de Luxembourg, krut keng Geldstrof well se déi aner bei der
EU-Kommissioun verroden huet.

2013 hunn d'Brauereien zu Lëtzebuerg eng 360 Leit beschäftegt an en Total vun
289.270 Hektoliter produzéiert. Par Rapport zu 2012 ass dat e Réckgang vu 4,50 %
(oder enger 13.300 hl).. Am Joer 2000 louch d'Produktioun nach bei 440.000
Hektoliter. Si produzéieren 9 verschidde Marken, mat am Ganzen 33 verschiddenen
Zorte Béier.



https://lb.wikipedia.org/wiki/L%C3%A9on_Laval

Den Auguste Marie Léon Jean genannt Léon Laval, gebuer de 24. Juni 1880 zu Eech,
gestuerwen de 27. August 1957 zu Steesel, war e lëtzebuergeschen Ingenieur,
Geschäftsmann an Deputéierten. Hien ass virun allem bekannt als ee vun de
Grënner vun der Versécherungsgesellschaft Foyer.  

De Léon Laval war de Fils vum Chamberpresident Auguste Laval an d'Kandskand vum
Schmelzhär Auguste Metz. Hien huet säi Studium zu Oochen als Dokter-Ingenieur
mat der Thes Experimentelle Untersuchung des Thomasprozesses ofgeschloss.

Hien huet 1917 d'Anne Marie Blanche Tudor bestuet, d'Duechter vum Henri Owen
Tudor. Si haten dräi Kanner, d'Madeleine (genannt "Manon"), déi de Marc Lambert
bestuet huet, den Auguste-Charles (genannt "Tom"), an d'Thérèse (genannt
"Tessy"), déi den Emmanuel Tesch bestuet huet.

De Léon Laval war ee vun den Ierwe vum Industriellen Auguste Dutreux vun deem
hien 1954 ënner anerem d'Schlass Kockelscheier geierft huet.  

Dem Léon Laval seng berufflech Carrière huet 1907 bei der Diddelenger Schmelz
ugefaangen, wou hie Generalsekretär gouf. No der Fusioun zur ARBED 1911, gouf
hien de Generalsekretär vum neie Grupp. An der ARBED ass hien 1918 an de Collège
des commissaires komm ier hien 1920, wéi säi Papp virdrun, Member vum
Verwaltungsrot gouf.

De Léon Laval war awer virun allem e Geschäftsmann. 1919 grënnt hie mat sengem
Brudder André d'Société générale pour le commerce de produits industriels à
Luxembourg (SOGECO), eng Handelsgesellschaft fir d'Produkter vun der
Lëtzebuerger Stolindustrie. Vun 1923 bis 1928 huet d'Sogeco souguer
d'Exclusivitéit fir der HADIR hir Produktioun ze kommerzialiséieren. D'Sogeco
ass spéider virun allem eng Holding gewiescht fir Participatiounen an anere
Gesellschaften ze halen.

Nodeem hien e klengen Assuranceportefeuille kaf hat, huet de Léon Laval zesumme
mat aneren, 1922 d'Versécherungsgesellschaft Le Foyer gegrënnt. Hie gouf
President souwuel vum Verwaltungrot wéi vum Direktiounskomittee, wat hien, mat
enger Ënnerbriechung am Zweete Weltkrich, bis 1957 bliwwen ass. Dat deeglecht
Geschäft gouf awer bis 1939 vum Joseph Bach gefouert, dem éischte
Generaldirekter an Administrateur délégué vum Foyer.

Iwwer seng Fra hat de Léon Laval och e Fouss an der S.A. des Accumulateurs
Tudor, wou hien Administrateur délégué gouf. Hien huet um Maart sou vill wéi
méiglech Aktië kaf. D'Kontroll iwwer d'Firma krut hien nodeem hie vum Geriicht
d'Tutelle iwwer dem Henri Tudor seng zweet Duechter Marie Antoinette krut. Dës
Prozedur war äusserst kontrovers. Ëmmerhin hat och dem Meedche seng Mamm
d'Tutelle gefrot. De Léon Laval hätt allerdéngs seng Relatioune mam Riichter
benotzt fir zu sengem Zil ze kommen.

Vun 1925 bis 1948 war de Léon Laval Vizepresident vum Verwaltungsrot vun der
Chambre de commerce, wou hien de Grousshandel representéiert huet.

An den 1930er Jore war hien och President vum Nouvel Automobile Club du
Grand-Duché de Luxembourg.  

De Léon Laval war nom Amarsch vun der Wehrmacht aus dem Land fortgelaf. Wéi hie
kuerz drop nees zréck ob Lëtzebuerg koum, ass hie vun der Gestapo zur Resistenz
gezielt ginn. De 27. Mee 1941 ass hie vun der Gestapo festgeholl ginn an an de
Prisong am Gronn komm. De 16. Juli ass hie fir d'éischt op Tréier komm ier hien
am Juni 1942 iwwer d'KZ vun Hinzert an aner däitsch Prisonge verluecht gouf.
Hien ass eréischt am Abrëll 1945 nees fräi komm.

Während de Léon Laval an däitscher Gefaangenschaft war, ass hien ënner Drock
gesat gi fir d'Societéit Tudor u säin däitsche Konkurrent d'Akkumulatorenfabrik
AG (AFA, duerno Varta) vum Günther Quandt ze verkafen. Scho viru sengem
Emprisonnement war de Léon Laval vum Quandt gefrot ginn d'Societéit ze verkafen.
Hie war awer héchstens bereet en Drëttel vun den Aktien ze verkafen. De Quandt
huet net gezéckt mam Lëtzebuerger weider ze verhandele wéi dee schonn a
Gefaangenschaft war. Ee Mataarbechter vun der AFA huet hie souguer a Begleedung
vun der Gestapo am Prisong besicht. Et ass dem Quandt awer net gegléckt
d'Kontroll iwwer d'Societéit Tudor ze kréien.

De Léon Laval war nom Krich am Günther Quandt sengem Entnaziféierungsprozess vu
1948 e Belaaschtungszeie vun der Uklo a Partie civile. Dem Laval säin Affekot
huet awer bedauert, "dass Dr. Laval den Prozess mit einem Übermaß an
Ressentissement führen will". Seng Zeienausso hätt dem Ugeklote schlussendlech
méi gehollef wéi geschuet. De Quandt ass just als "Mitläufer" aklasséiert ginn.



https://lb.wikipedia.org/wiki/Korallen

Korallen (vum gr. korállion) si sessil (d. h. fest ugewuessen) Nesseldéieren,
déi a Kolonien am Mier liewen. Déi verschidde Gruppe vu Koralle si weider net
matenee Famill a bilden eegen Taxa vun den Nesseldéieren. Déi bekanntste sinn
d'Steekorallen, déi e groussen Deel mat fir d'Bildung vun de Koralleriffer
responsabel sinn. Eng aner bedeitend Grupp mat villen Aarte sinn d'Oktokorallen.

Koralle liewen nëmmen am Mier, besonnesch an den Tropen. Et gëtt allgemeng
tëscht Steekoramllen a mëlle Korallen ënnerscheet, woubäi d'Steekorallen duerch
Kallek-Depote Skeletter bilden, duerch déi Korallebänken oder e Koralleriff
entstinn. Koralleskeletter bestinn haaptsächlech aus Aragonit, deen
d'Korallendéieren aus hirer Foussscheif oder hirem Ektoderm ofsonneren, fir
d'Kolonie ze stâipen. D'Eenzelskeletter sinn an der Regel planzenaarteg
verzweigt an hunn, un hire Spëtze faarweg Polypen.

Vill Korallen erniere sech doduerch, datt se de Mikroplankton, Nierstoffer a
Spurenelementer aus dem Mierwaasser erausfilteren. Verschiddener, déi méi no un
Waasseruewerfläch sinn, liewe mat Endosymbionten zesummen, d. h. eenzelleg Algen
(Zooxanthellen), déi an de Polypenzellen agelagert sinn, an déi mat hirem
Photosynthes-Stoffwiessel an der Korall hiren Ernierungssystem integréiert sinn.

Nieft de Steekorllen an den Trope gëtt et och Korallen, déi am kale Waasser oder
déif am Mier liewen. Dës hu keng Zooxanthellen an erniere sech nëmmen duerch
d'Filtréierung vum Plankton.

D'Algen, déi mat de Koralle liewen, si ganz kriddelech, wat d'Temperatur vum
Mier betrëfft. Wann dat ze waarm gëtt, bilden d'Alge Gëftstoffer. Si ginn da vun
de Korallen ofgestouss a stierwen direkt of. Rescht bleift dann nëmme de Mantel
aus Kallek. Geschitt dat zevill an ze laang, stierwen och d'Koralle selwer of.
D'Versaierung vun de Mierer, duerch d'Ophuele vu méi grousse Quantitéite vun den
anthropogenen Emissioune vun Kuelendioxid, bewierkt sengersäits, datt d'Koralle
méi schwéier nei Kallekschuele bilde kënnen.

Et gëtt doruechter Nationalparken an de Mierer, déi ausgeruff goufen, fir der
Zerstéierung vun de Koralleriffer entgéintzewierken. Dee gréissten a bekanntsten
ass de Great Barrier Reef, deen och zu der UNESCO Weltierfschaft zielt. Dacks
ginn och kënschtlech Riffer ugeluecht (z. B. Schëffswracken, déi ënnergoe
gelooss ginn) fir et de Koralle méi einfach ze maachen, nees 'unzekommen'.



https://lb.wikipedia.org/wiki/Katholizismus

De Begrëff Katholizismus (gr.: καθολικός / katholikós) bezeechent d'Totalitéit
vun de kathoulesche Glawens- a Liewensusiichten, Organisatiounsformen an
Traditiounen. De Begrëff gëtt an ënnerschiddlechen Zesummenhäng ënnerschiddlech
gebraucht. An der Theologie gëtt en da benotzt, wann déi universal Natur vun der
Kierch, oder eng besonnesch Betounung vu kierchlecher Traditioun oder Liturgie
soll ervirgehuewe ginn. Soziologesch bezeechent de Begrëff awer manner déi
offiziell Léier, Liturgie an Hierarchie mä méi d'Denken, d'Fillen an d'Handele
vu kathoulesche Bevëlkerungsdeeler besonnesch do, wou si eng Majoritéit sinn, an
de Milieu beaflossen.

An Europa huet de Katholizismus d'Zivilisatioun virun allem an de Länner
markéiert, wou et net zu der Reformatioun komm ass. Dozou gehéieren Italien,
Spuenien, Portugal a Frankräich; awer och Irland, Polen a Kroatien, wou
d'national Identitéit dem Katholozismus ganz no steet, well sech an dëse Länner
eng national Oppositioun ëmmer op den iwwerliwwerte Katholizismus gestäipt huet
(géint Groussbritannien, géint Russland, géint d'Osmanen bzw. Serben).

De Poopst Pius IX. huet 1870 d'Definitioun vun der peepstlecher Onfeelbarkeet a
Léierfroen duerchgesat. Déi Gebuertsstonn vum réimeschen Usproch a moderner Zäit
huet, baussent dem eigentlechen theologesche Problem, eng eendeiteg Zouuerdnung
vum Poopsttum an de "geeschtleche Beräich" gewierkt, also eng Ofkéier vun der
peepstlech-kierchestaatlecher Politik (wesentlech Ursaach fir d'„Intransigenz“
vun de Peepst Leo XII. bis Gregor XVI.). De peepstlechen Internationalismus, dee
sou gegrënnt gouf, huet de Poopst Leo XIII., de Grënner vun der kathoulescher
Sozialléier († 1903), grousst Usi bruecht. An der Konfrontatioun mam
optimisteschen Humanismus vun der Zäitgeschicht huet de Poopst Pius X.
(1903-1914) fir eng gréisser reliéis Wierksamkeet vun der Kierch an der
Gesellschaft gekämpft. Am Éischte Weltkrich ass et dem Poopst Benoît XV.
gelongen, de Katholizismus als iwwerparteilech a supranational ze festigen.
Zanterhier huet d'kathoulesch Kierch déi wesentlech Fuerderunge vun der
internationaler Friddensbewegung an hire Programm integréiert.

De Stuerz vu villen europäesche Monarchien 1918 an d'Befreiung vun den
netkathoulesche Staatskierche vun der Politik huet och nei Méiglechkeete fir den
interkonfessionellen Dialog opgemaach, deen awer eréischt nom Zweete Weltkrich
eng breet Akzeptanz op kathoulescher Säit fonnt huet.

D'programmatesch Eegeverbesserung duerch de leschte Konzil, virbereet duerch
d'Peepst Pius XI. a Pius XII., duerchgefouert duerch d'Konzilpeepst Johannes
XXIII. a Paul VI., huet awer grad an dem typesch kathoulesche Milieu intern
Krisen ervirgeruff. An alle Länner, déi vum Katholizismus geprägt sinn, ass
d'Situatioun vun der Kierch nach net fräi vun de Belaaschtungen aus de
politesche Konflikter. A Spuenien huet d'Kierch nëmme lues a lues eng Distanz
zum Franco-Regime fonnt. An Italien besteet och haut nach Dissens, ob d'Civiltà
cattolica eng éischter chrëschtlech-demokratesch oder eng autoritéitsbezunne
politesch Haltung begënschtegt. Besonnesch gravéierend ass d'Situatioun a
Frankräich, wou den traditionelle Katholizismus an Oppositioun zu der Republik
stoung, sou datt et virun allem virun 1914 an no 1945, och zu Iwwerdreiwungen an
der Géigerichtung komm ass. Méi jonk kierchlech Bewegungen an deene Länner ginn
dacks vun de Säite vun der liberaler Theologie mat politesche Kategorië bewäert,
ouni datt dëst dem spirituellen Zil vum Renouveau catholique entsprieche géif.

De Schwéierpunkt vum weltwäite Katholizismus huet sech an de leschte Joerzéngten
awer Richtung Latäinamerika, Afrika a lues awer sécher och Asien verlagert.
Afrika südlech vun der Sahara wend sech verstäerkt dem Chrëschtentum zou.
D'kathoulesch Kierch a Latäinamerika steet awer, wéinst hirer laanger Relatioun
mat der europäesch-kathoulescher Traditioun, viru besonnesch groussen
Erausfuerderungen. Hei gouf zanter den 1960er Joren de Versuch vun enger
"Befreiungstheologie“ ënnerholl, déi aus réimescher Siicht awer als Réckfall a
Konzepter, déi eng politesch Theologie begënschtegen, elo awer ënner
marxistescher Perspektiv, bekämpft gouf.

Am anglo-amerikanesche Kulturraum konnt d'kathoulesch Kierch zanter dem 19.
Joerhonnert no an no un Akzeptanz gewannen, ass awer nach ëmmer als Konfessioun
vun der Minoritéit ze wäerten.

De Katholizismus steet eréisch um Ufank vun der Aufgab, déi den Zweete
Vatikanesche Konzil gestallt huet, d'reliéis Traditioun weiderzeféieren, awer
och "op der Héicht vun der Zäit" ze bleiwen. De Pontifikat vum Poopst Johannes
Paul II. markéiert bis ewell den Héichpunkt vun der Geschicht vum europäesche
Katholizismus. Sonnerrechter an de Staatsuerdnunge gi vum Katholizismus net méi
gefuerdert.

Lëtzebuerg gouf scho relativ fréi, ëm d'4. Joerhonnert, evangeliséiert. Déi
éischt Pare sinn am Laf vum 6. a 7. Joerhonnert entstanen. Eng wichteg Roll bei
dësem Prozess huet Iechternach mam hellege Willibrord (658-739) gespillt. Well
Lëtzebuerg am Mëttelalter keen eegene Bëschofssëtz hat, hu kathoulesch Uerde wéi
d'Franziskaner oder Dominikaner eng grouss Roll gespillt. 1840 gouf
d'Lëtzebuerger Kierch duerch en Apostoulescht Vikariat onofhängeg, an d'Relioun
huet am Kader vun de Weltkricher eng grouss Roll gespillt, wat den Zesummenhalt
vun der Bevëlkerung ugaangen ass. 1988 gouf Lëtzebuerg zu enger Äerzdiözes
erhuewen, Kierch a Staat funktionéieren an Autonomie an Zesummenaarbecht.

De Begrëff Katholizismus gëtt wëssenschaftlech vun der Reliounswëssenschaft, der
Phenomenologie an der Soziologie benotzt, fir d'Praxis vum kathoulesche Glawen
duerch den eenzele Gleewegen, awer och d'gesellschaftlech Relevanz vum
kathoulesche Glawen ze beschreiwen.

De Katholizismus gëllt traditionell souwuel a Bezuch op d'Moral am Bestietnes,
wéi och politesch als konservativ. Eng grouss Roll spille weiderhin
d'Communautéitsbewosstsinn, wat méi héich wéi d'Invidiualitéit steet, souwéi déi
reliéis-kulturell Traditioun. Am réimesche Katholizismus läit déi héchst
kierchlech Autoritéit beim Poopst. Am Katholizismus selwer gëtt et awer och
Stéimungen déi heefeg mat Begrëffer aus der Politik vermëscht ginn (besonnesch
Lénkskatholizismus) bzw. als „Progressisten“ an „Traditionalisten“ ernimmt ginn.

Virun dem Hannergrond vu globale gesellschaftleche Verännerunge steet de
Katholizismus awer an engem grondleeënden Ëmgestaltungsprozess. Ënner der Jugend
an Europa ass den iwwerliwwerte Katholizismus och weiderhin e
Minoritéitephenomen. D'Opléisung vum typesch kathoulesche Milieu bewierkt bei
progressive wéi konservative Muechten awer entgéigegesate Reaktiounen.
D'Géigewir vum Integralismus zitt nëmmen eng Minoritéit vun de Katholiken un
(z. B. Schisma vun der Lefebvre-Bewegung vum 30. Juni 1988; mat dëse Bewegunge
sympathiséieren héchstens 0,015 % vun den 1,1 Mrd. Katholiken), well déi
traditionell Volleksfrëmmegkeet staark noléisst. D'extrem Traditionaliste
behapten, d'"Konzilskierch" hätt déi kathoulesch Identitéit opginn, a wir dem
Modernismus verfall.

D'Funktioun vum Bëschof vu Roum (petrinesche Prinzip) ënnerscheet déi gréisst
chrëschtlech Kierch vun allen anere Konfessiounen. Als Nofolger vum Apostel
Péitrus gëllt de Poopst an der réimesch-kathoulescher Kierch als ieweschten Här
vun der Gesamtkierch a Statthalter vu Christi op der Äerd.



https://lb.wikipedia.org/wiki/Karel_V._(HRR)

De Karel V., gebuer de 24. Februar 1500 zu Gent, a gestuerwen den 21. September
1558 am Klouschter San Jerónimo de Yuste an der Extremadura a Spuenien, war vu
1516 un de Kinnek Karel I. vu Spuenien a vu 1519 u Kinnek vum Hellege Réimesche
Räich. 1530 gouf hien zum Keeser vum Hellege Réimesche Räich gekréint.

Den 23. August 1556 huet en zugonschte vu sengem Jong Felipe op de spueneschen
Troun verzicht an zugonschte vu sengem Brudder Ferdinand op d'Keeserkroun.

Doduerch, datt d'Spuenier zu där Zäit sech an Amerika breet gemaach hunn, huet
de Karel V. e Räich beherrscht, "an deem d'Sonn ni ënnergaangen ass".

Als Herzog vun Lëtzebuerg housch hie Karel III. Hien huet d'Strooss
Bréissel-Namouer-Lëtzebuerg baue gelooss. En huet verbueden, Schnaps aus Fruucht
ze maachen. Des Weideren huet en dekretéiert, datt jiddwereen dee géif Wucher
dreiwen, aus dem Land gehäit géif a säi Besëtz konfiskéiert kréich. Wie Faillite
géing, sollt als Déif behandelt ginn, a Wiertshaiser däerften net baussent den
Uertschaften opgemaach ginn.

Hien huet ausserdeem de Riichter a Schäffe verbueden, alkoholiséiert
opzetrieden, soss géife se hir Plaz verléieren. Op eng Hochzäit däerften net méi
wéi 20 Leit aus der nächster Famill invitéiert ginn, an d'Feier däerft net méi
laang wéi bis den zweeten Dag nom Mëttegiessen daueren, dees et géif 20
Carolusgulde kaschten.

Fir un de Karel V. z'erënnere gouf zu Märel an der Stad Lëtzebuerg eng Strooss
nom hin genannt: d'Rue Charles-Quint.



https://lb.wikipedia.org/wiki/Joseph_Kinsch

De Joseph Kinsch, gebuer den 2. Mee 1933 zu Esch-Uelzecht, ass e
lëtzebuergeschen Industriellen. Hien huet während de schwieregste Jore vun der
lëtzebuergescher Stolindustrie Schlësselplaze bei der ARBED besat, déi hien an e
puer Etappen an de gréisste Stolkonzern vun der Welt abruecht huet. De "Jupp"
Kinsch ass wuel ee vun de leschte Lëtzebuerger déi een als "Stolbarong"
bezeechne kann.

De Joseph Kinsch huet zu Saarbrécken Economie studéiert ier hien 1961 mat 28
Joer zu Burbach an den Déngscht vun der ARBED getrueden ass. E Joer méi spéit
ass hien dunn an de Siège vun der ARBED an der Neier Avenue komm. Bei der ABRED
huet hie sech haaptsächlech ëm d'Finanze gekëmmert. 1980 ass de Joseph Kinsch
als Generaldirekter fir Finanzen an den Direktiounskommittee vun der ARBED komm.
Et war keng einfach Zäit: vun 1980 bis 1984 ass d'Produktioun vun der ARBED Joer
fir Joer zréck gaangen. De Lëtzebuerger Staat huet der ARBED missen ënner d'Äerm
gräifen a Kapital bäischéissen, sou datt de Staat Enn 1986 mat 42,9 % den
Haaptaktionär vum Siderurgist ass.

Den Héichpunkt vum Joseph Kinsch senger Carrière sollt 1992 seng Nominatioun als
President vun der Generaldirektioun vun der ARBED sinn. Ënner senger Leedung
huet de Grupp ugefaange staark z'expandéieren. D'ARBED huet sou 1992 d'Maxhütte
Unterwellenborn, déi a Stahlwerke Thüringen ëmbenannt gouf, an 1994 d'Klöckner
Stahl, déi a Stahlwerke Bremen ëmbenannt gouf, kaaft. A Brasilien huet d'ARBED
seng Participatioun an der Belgo Mineira ausgebaut. An der Belsch gouf sech am
Kapital vun der SIDMAR verstäerkt. Als grousse strategesche Schrëtt gëllt virun
allem 1997 de Kaf vu 35 % vum Kapital vum spuenesche Stolproduzent Aceralia am
Joer 1997, dee fir säin Deel 9,5 % vun der ARBED iwwerholl huet. D'ARBED gouf
sou zu engem vun de gréisste Stolproduzente vun der Welt.

Zu Lëtzebuerg wäert d'Zäit vum Jupp Kinsch un der Spëtzt vun der
Generaldirektioun vun der ARBED virun allem wéinst der Decisioun vum "tout
électrique" an Erënnerung bleiwen: Ënner senger Direktioun gouf 1993, 12 Joer
nodeem déi lescht Minn am Land zougemaach gouf, decidéiert déi integréiert
Schmelze mat hire Kockereien an Héichiewen zouzemaachen an duerch
Elektrostoliewen z'ersetzen. Dëse Prozess gouf 1997 ofgeschloss. Am Joer 1998
huet de Joseph Kinsch d'Spëtzt vun der Generaldirektioun un de Fernand Wagner
ofginn. D'ARBED war zu deem Moment e méi internationale Konzern wéi deen Dag wou
hie sechs Joer virdrun u seng Spëtzt komm war.

Zanter 1993 an dem onerwaarten Doud vum Georges Faber, sengem Virgänger souwuel
als President vun der Generaldirektioun wéi als President vum Verwaltungsrot,
stoung de Joseph Kinsch och un der Spëtzt vum Verwaltungsrot. Et war déi eenzeg
Kéier an der Geschicht vun der ARBED wou déi zwee wichtegst Posten an der
Gesellschaft vun derselwechter Persoun besat waren.

Als President vum Verwaltungsrot huet de Joseph Kinsch och an der nächster Etapp
vun der Entwécklung vun der ARBED eng determinant Roll gespillt. 2001 hunn
d'ARBED, hire Partner Aceralia an hiren historesche franséische Konkurrent
Usinor hir Fusioun ugekënnegt. Den neie Grupp, de gréisste Stolproduzent vun der
Welt, krut 2002 den Numm Arcelor. De Sëtz vun der Gesellschaft koum, dat hat de
Joseph Kinsch mam Staat als Aktionär am Réck ganz fréi kloer gemaach, op
Lëtzebuerg. De Joseph Kinsch gouf, zesumme mam Francis Mer vun der Usinor,
Kopresident vum Verwaltungsrot. Wéi de Francis Mer de 7. Mee 2002 franséische
Wirtschaftsminister gouf, war hien dunn eenzege President. Mä et sollt net säi
leschten Optrëtt bleiwen.

Ufank 2006 huet Mittal Steel Company eng sougenannte feindlech Offer fir d'Aktië
vun der Arcelor gemaach. An enger éischter Phase huet virun allem de President
vun der Generaldirektioun Guy Dollé d'Arcelor no bausse vertrueden. Wéi
d'Verhandlungen tëscht den zwou Gruppen an hir kritesch Phase gaange sinn, goufe
se allerdéngs fir d'Arcelor vum Joseph Kinsch gefouert. No der Fusioun am Summer
2006 ass de Joseph Kinsch President vum Verwaltungsrot vun ArcelorMittal ginn.
Op Englesch krut hien den Titel "Chairman", während de Lakshmi Mittal den Titel
"President" krut. Hien huet nees duerchgesat, datt de Sëtz op Lëtzebuerg kéim an
datt Arcelor am Numm viru Mittal stoe kéim.

Den 13. Mee 2008 huet de Joseph Kinsch sech am Alter vu 75 Joer, nodeem hien eng
lescht Kéier d'Aktionärsversammlung presidéiert hat, vun der Spëtzt vum
Verwaltungsrot vun ArcelorMittal zréck gezunn. Hien huet betount datt an de
leschten zwee Joer aus him an dem Lakshmi Mittal Frënn gi waren. Hien ass mat
der Firma verbonne bliwwen als President vun der Fondation ArcelorMittal.

Wéi d'Traditioun et wollt, war de Joseph Kinsch als éischte Mann vun der ARBED
och vun 1993 bis 2004 President vun der Lëtzebuerger Chambre de commerce. Vum
Joer 2000 bis 2004 war hien och Grënnungspresident vun der Union des entreprises
luxembourgeoises (UEL), dem Daachverband vum ganze Lëtzebuerger Patronat.

Am Joer 1983, nom Doud vu sengem Brudder, dem Journalist Léon Kinsch, huet de
Joseph Kinsch d'Presidence vum Verwaltungsrot vun der Wochenzeitung
d'Lëtzebuerger Land iwwerholl. Hien huet déi Funktioun 25 Joer bis 2008
assuréiert. Hien ass am Verwaltungsrot vum Golf Club Grand-Ducal.

Hien ass Éiereconsul vu Brasilien zu Lëtzebuerg a krut 2004 en Éierendoktertitel
vun der Sacred Heart University Lëtzebuerg.

De Joseph Kinsch ass mat der Ruth Lauxen bestuet a Papp vun zwee Kanner, dem
Stanislas an dem Stephan.



https://lb.wikipedia.org/wiki/Jean_Calvin

De Jean Calvin ( "Calvinus", eigentlech Jehan Cauvin), gebuer den 10. Juli 1509
zu Noyon, an der Picardie, a gestuerwen de 27. Mee 1564 zu Genf, war ee
franséischen Theolog a Reformator.

De Calvin huet d'éischt Theologie zu Paräis studéiert, dunn Droit zu Orléans a
Bourges, an zum Schluss klassesch Literatur am Collège royal zu Paräis. Vum
Erasmus a vum Luther hiren Iddie beaflosst, huet hie sech tëscht 20 a 25 zum
Protestantismus bekéiert. Well awer d'Reformgedanken a Frankräich streng
bestrooft konnte ginn, well de Kinnek d'Eenheet vu sengem Land net wollt op
d'Spill setzen, huet de Calvin sech op Basel ofgesat. Do huet hie säin
Haaptwierk, d'Christianae Religionis Institutio, dat hien e Liewe laang ëmmer
erëm iwwerschafft huet, verfaasst a 1536 publizéiert. Eng franséisch Ausgab, an
där de Calvin sech als Virreider vun der moderner franséischer Sprooch
erausstellt, koum 1541 eraus. 1536 koum de Calvin op der Duerchrees op Genf a
gouf vum lokale Reformator Guillaume Farel dozou beweegt, do ze bleiwen, fir eng
Hand bei der Festegung vun der Reformatioun, déi kuerz virdrun agefouert gi war,
unzepaken. De Calvin huet sech während zwee Joer beméit, d'Genfer Kierch nei
z'organiséieren an ze sécheren, mä de Widderstand war sou grouss, datt hien
d'Stad verlooss huet. Hien ass op Basel zréckgaangen, an dunn op Stroossbuerg
weidergereest. Do huet hien, mat 31 Joer, d'Idelette de Bure, d'Witfra vun engem
Frënn an d'Mamm vun zwee Kanner, bestuet. D'Koppel krut bal ee Bouf, deen
allerdéngs - grad wéi déi zwee aner Kanner - fréi gestuerwen ass. D'Idelette de
Bure ass selwer no knapps néng Joer Bestietnes gestuerwen. De Calvin gouf scho
1541 op Genf zréckgeruff, well d'Stad an hir Kierch an enger zolitter Kris
waren. Déi Kéier konnt de Calvin sech mat sengen Organisatiounsvirstellungen
duerchsetzen. Hien huet sech net nëmmen zu engem kierchlechen, mä och zu engem
politeschen a pedagogesche Leader entweckelt. Hien huet d'Académie de Genève
gegrënnt, déi mat der Zäit eng Hällewull vu reforméierten Theologen ausgebilt
huet. Ënner dem Calvin sengem Afloss ass Genf eng vun de geeschtege Metropole
vun Europa oder vun der Chrëschtenheet ginn. Genf, dat eng Zort theokratesch
Republik gi war, gouf dacks als "protestantescht Roum" bezeechent. Vill
verfollegt Hugenotten, déi Frankräich verlooss haten, sinn zu Genf opgeholl
ginn, sou datt d'Bevëlkerung vun der Stad sech am Calvin senger Zäit verduebelt
huet. De Calvin ass relativ fréi u Krankheet gestuerwen an huet sech anonym
begruewe gelooss: kee Grafsteen erënnert un d'Plaz, wou hie seng lescht Rou
fonnt huet.

Wann de Martin Luther nach dräi (vun ursprénglech siwe) Sakramenter zréckbehält,
sou bleiwe beim Calvin nach just d'Daf an d'Abendmalfeier (Eucharistie) iwwereg.
De Calvin moosst allerdéngs der Predestinatioun méi Bedeitung zou, wéi de Luther
dat mécht: nom Calvin huet den Härgott zanter aller Éiwegkeet jiddweree vun eis
virausbestëmmt, fir nom Liewen op der Äerd entweder gerett (=> "Himmel") oder
verdaamt (=> "Hell") ze ginn; de Mënsch huet keen Afloss op dat, wat nom Doud
mat him geschitt. D'Unhänger vum Calvin hunn am Laf vun der Zäit eng Zort
Iwwerzeegung entwéckelt, datt deen, dee sou lieft, wéi eiser Här dat erwaart, an
Erfolleg am Beruff a soss am Liewen huet, dovun aus ka goen, datt hie
virausbestëmmt ass, fir an d'éiwegt Liewen ("Himmel") ze kommen. Ganz
Gesellschaften (d'Hollänner, d'Schotten, d'Puritaner an England an an
Nordamerika...) si méi oder wéineger vun där Opfaassung markéiert ginn. Vgl.
dozou dem Max Weber seng Theorie...



https://lb.wikipedia.org/wiki/Jean-Antoine_Zinnen

De Jean-Antoine (och: Johann-Anton) Zinnen, gebuer de 25. Abrëll 1827 an der
Neierbuerg an der Äifel, (deemools en Deel vum Kinnekräich Preisen), a
gestuerwen de 16. Mee 1898 zu Neuilly-sur-Seine, war en däitsch-lëtzebuergesche
Museker a Komponist. Vun him ass d'Melodie vun der Lëtzebuerger Nationalhymn Ons
Heemecht.

Dem Zinnen seng Mamm stierft, wéi hie 6 Joer hat, a säi Papp de Jean-Baptiste
Zinnen, ass mat him a sengen zwou Duechteren Karoline a Mathilde op Klierf
geplënnert. Geschwënn duerno, fir datt d'Kanner eng gutt Schoul kréichen, ass
d'Famill op Dikrech geplënnert, a méi spéit an d'Fiels. Scho fréi ass dem
Johann-Anton säin Talent fir Musek entdeckt a vu sengem Papp ënnerstëtzt ginn.
De Jean-Baptiste Zinnen war selwer e begeeschterte Blosmuseker, hien hat 1836 de
Fielser Museksveräi gegrënnt a gouf do Dirigent. De J.-A. Zinnen ass an
d'Fielser Museksschoul gaangen, déi vu sengem Papp geleet gouf.

Scho mat 15 Joer gëtt de Jean-Antoine als Cor-Spiller an d'Musek vum 1.
Batailloun vum Lëtzebuerger Bundeskontingent, deen zu Iechternach stationéiert
war, opgeholl. Bannent 4 Joer gouf hien 1.-Klass-Hornist. Am Dezember 1847 -
hien hat just 20 Joer - gëtt en zum Dirigent vun der Musek vum 2.
Jeeërbatailloun zu Dikrech ernannt.

1852 gouf den Zinnen Direkter vun der Stadmusek vun der Stad Lëtzebuerg a kuerz
drop Direkter vum nei gegrënnte Stater Conservatoire[Source ?]. Déi Joren duerno
huet hie sech ganz fir d'Musek agesat; hien huet verschidde Gesanks- a
Museksveräiner uechter d'Lëtzebuerger Land geleet.

1863 war de J.-A. Zinnen Matgrënner vum Verband Allgemeiner Luxemburger
Musikverein.

Vu senge Kompositiounen ass Ons Heemecht natierlech déi bekanntst; si gouf de 5.
Juni 1864 zu Ettelbréck fir d'éischt opgefouert. Mä och 2 Operetten, Märsch,
Kantaten a Lidder huet hie geschriwwen.

1882 gouf de Conservatoire aus finanzielle Grënn zougemaach; de Jean-Antoine
Zinnen ass op Paräis geplënnert. Do hat e mat Succès a verschiddenen Orchestere
matgespillt, an och e Lëtzebuerger Blos-Ensembel op d'Bee gestallt.

1898 ass de Jean-Antoine Zinnen zu Neuilly bei Paräis gestuerwen, seng
stierflech Iwwerreschter goufen den 28. Oktober 1900 um Nikloskierfecht an der
Stad Lëtzebuerg bäigesat.



https://lb.wikipedia.org/wiki/Huy

Huy läit am Dall vun der Meuse op hallwem Wee tëscht Léck an Namur, op enger
Héicht vu ronn 75 Meter. Huy gëtt vun der Meuse an zwee gespléckt.

Um rietsen Uwänner läit d'Alstad, déi dominéiert gëtt vun der Festung, der
Citadelle de Huy, déi op um ëstlechen Ausleefer vun der laangezunnener Kopp, dem
Mont Picard läit.

Um lénksen Uwänner an engem grousse Meander dee praktesch en Hallefkrees mécht
läit de Faubourg Statte.

Den Ansfrid, de leschte Grof vu Huy huet 985 seng Grofschaft dem Prënz-Bëschof
Notger vu Léck vermaach.

Am Joer 1066 huet de Lécker Bëschof Theoduin vu Bayern e Fräiheetsbréif ginn.
Dëse Fräiheetsbréif ass haut dat eelst Dokument an deem Sënn, an Europa dat
erhale blouf. Et war just eng Konditioun domat verbonnen, an déi war datt
d'Hutois, also Leit vu Huy, sech missten un de Käschte vum Bau vun der
Collégiale bedeelegen.

1235 kruten d'Awunner vu Huy dunn och nach d'Recht zwéi Buergermeeschteren, e
Gemengerot an d'Vertrieder vun de Stänn ze wielen.

Huy war ëmmer e Sträitapel tëscht de Fransousen an dem Fürstebistum Léck. D'Stad
gouf méi wéi eng Kéeir a Kricher verwéckelt, d'Festung huet dacks de Proprietär
gewiesselt, a gouf e puermol ofgerappt an erëm opgeriicht.

Dat schlëmmst war awer wéi 1689 de Louis XIV. den Uerder ginn huet d'Stad
nidderzebrennen. Aachthonnert Haiser an zwou Kierche si verbrannt ginn.
D'Wéngerten an den Häng ronderëm goufen dobäi och zerstéiert, an domat de Revenu
vum Verkaf vun enger hallwer Millioun Litere Wäin am Joer.

Vu 1717 un hat Huy du seng Rou bis 1814 wou et ënner den Attacke vun den
deemolegen Alliéierten ze leiden hat, an 100 Joer méi spéit wéi et vun der
däitscher Arméi iwwerfall gouf.



https://lb.wikipedia.org/wiki/Hautbois

Den Hautbois gehéiert an der Sachs / Hornbostel-Systematik zu den aerophonen
Instrumenter; an dodran zu de Rouerblatinstrumenter.

Den Hautbois an d'Instrumenter aus senger Famill ginn duerch en Duebelrouerblat
ugeblosen. E besteet aus engem riichte, konesche Rouer aus Holz (Ebenholz oder
vum Buchsbam) vu 60 cm, deen aus dräi Deeler besteet: d'Uerwerstéck, Ënnerstéck
an Schallstéck. Dobäi kënnt nach d'Mondstéck, dat klengt Doubelrouerblat dat
beim Blosen tëscht d'Lëpse geholl gëtt. Den Deckelsystem besteet aus oppene
Grëfflächer, Rankklappen an zouenen Deckele fir déi chromatesch Tounleeder; dann
aus Oktavdeckelen an Hëllefs- an Trillerklappen, ähnlech wéi bei de Flütten.
Beim Spille gëtt den Hautbois schréi no ënne gehal.

D'Instrumenter aus der Hautboisfamillje gehéieren zu den eelste Blosinstrumenter
iwwerhaapt. Dat aalt Griicheland huet se als aulos (Méizuel: auloi) kannt, Roum
als tibia (Méizuel: tibiae). All Statuetten, déi fonnt goufen, deiten drophin,
datt 2 där Instrumenter ugewénkelt bei de Mond gefouert si ginn. Déi eelst
Miniatur staamt aus der Kyklade-Kultur aus der Mëtt vum 3. Joerhonnert virun
eiser Zäitrechnung.

Zanter dem Mëttelalter fanne mer se bei den Hierden, besonnesch an dem ëstlechen
Europa; den Numm war Schalmei, dat war eng Verdäitschung vum franséischen
chalumeau, dat sengersäits vum laténgesche calamus (Rouer oder Hallem) ofstaamt.
No an no sinn d'Schalmeie méi grouss gebaut ginn. Am Däitsche krute se den Numm
Pommer, Bommer, Bomhart, Bombardo.



https://lb.wikipedia.org/wiki/Haaptstadregioun_Br%C3%A9issel

D'Haaptstadregioun Bréissel (fr.: Région de Bruxelles-Capitale, nl.: Brussels
Hoofdstedelijk Gewest) ass eng vun den dräi Regiounen vun der Belsch. Si gouf
1989 gegrënnt an ëmfaasst 19 selbstänneg Gemengen, déi awer sou unenee gebaut
sinn, datt ee kaum um Stadbild mierkt, datt ee vun där enger an déi aner kënnt.
D'Stad Bréissel, ass eng, wann och déi gréisst, vun dësen 19 Gemengen.

Well an der Belsch alles, wat mat Kultur, Sprooch oder Educatioun ze dinn huet,
net ënner d'Kompetenz vun de Regiounen, mä vun de Communautéitë fält, sinn där
zwou fir dës 19 Gemengen zoustänneg: d'Franséisch Communautéit vun der Belsch
(Communauté française de Belgique) an d'Flämesch Communautéit (Vlaamse
Gemeenschap) . Ongeféier 80 % vun den Awunner ziele sech zur
franséischsproocheger, 20 % zur flämeschsproocheger Communautéit.
D'Haaptstadregioun ass dann och offiziell zweesproocheg, dofir mussen all
offiziell Schreiwes, bis hin zu de Stroosseschëlter, an deenen zwou Sprooche
sinn, a vun de Schoule bis zu de Kulturariichtungen (Theater, asw.) gëtt et
alles duebel an där enger oder aner Sprooch.



https://lb.wikipedia.org/wiki/Gustav_Simon

De Gustav Simon, gebuer den 2. August 1900 zu Malstatt-Burbach, haut am
Regionalverband Saarbrücken, a gestuerwen den 18. Dezember 1945 zu Paderborn,
war als NSDAP-Gauleiter "Moselland" anengems de Chef der Zivilverwaltung (CdZ)
vun 1940 bis 1944 zu Lëtzebuerg, dat déi Zäit vun Nazidäitschland besat war.

Dem Gustav Simon säi Papp war Eisebunnsbeamten, seng Eltere ware vu klenge
Baueren hier aus dem Hunsrück. De Simon ass zu Saarbrécken an d'Primärschoul
gaangen an duerno huet hien zu Merzig fir Schoulmeeschter geléiert. Mä, obschonn
hien den Diplom hat, gouf hien net ernannt. Dunn huet en decidéiert, fir säi
Premièresexamen nozemaachen. An där Zäit huet e bei der Eisebunn a bei der
Douane ausgehollef. No senger Première huet hien op der Universitéit zu
Frankfurt am Main Economie gemaach. 1927 krut hie säin Diplom als
Economieprofesser an huet zu Völklingen geschafft. D'Joer drop huet en opgehale
mat Schoul halen an huet ugefaangen haaptberufflech fir d'NSDAP ze schaffen.

Vun 1929 un ass et séier eropgaangen an der Parteihierarchie: De Simon war kuerz
hannerenee Bezierksleeder vun der NSDAP, Conseiller zu Koblenz an Deputéierten
am "Rheinischen Provinziallandtag". 1930 gouf hie fir de "Wahlkreis
Koblenz-Trier" Deputéierten am Reichstag. Den 1. Juni 1931 gouf de Simon vum
Hitler zum Gauleiter vum neigeschaafte Gau Koblenz-Trier ernannt. Am Géigesaz zu
bal alle Gauleitere war de Simon net Member vun der SA oder vun der SS, mä hie
war Obergruppenführer vum "NSKK", dem Nationalsozialistesche Kraftfahrerkorps.

Nom Iwwerfall den 10. Mee 1940 stoung Lëtzebuerg am Ufank ënner der
Militärverwaltung vum däitsche Militärbefehlshaber von Belgien und
Nordfrankreich, dem Generol Alexander von Falkenhausen.

Déi Phas vun der Okkupatioun war den 2. August 1940 eriwwer, wéi den Hitler
duerch en Arrêté de Gustav Simon zum Chef der Zivilverwaltung, CdZ nominéiert
huet. Den CdZ ënnerstoung direkt dem Reichskriegsminister, also dem Adolf Hitler
selwer den dee Ministère 1938 iwwerholl hat. Als säi Vertrieder an dëser
Funktioun hat hien de Regierungspresident vun Tréier, den Heinrich Siekmeier.
Hinnen hir Aufgab war, déi ganz Staatsadministratioun vum Groussherzogtum an eng
däitsch emzeänneren, a Lëtzebuerg zu engem Bestanddeel vum Däitsche Räich ze
maachen.

Bei Krichsenn ass de Simon ënner dem Meederchersnumm vu senger Mamm am
westfäleschen Upsprunge ënnergedaucht, wou hie sech als Gäertner verdangt huet.
Den 10. Dezember 1945 gouf hien do vun engleschen Zaldote festgeholl a mat an de
Prisong op Paderborn geholl.

Der zweeter Versioun no wier de Simon zu Lëtzebuerg gestuerwen. Déi englesch
Besatzungsadministratioun hätt nämlech hiren Accord ginn, fir de Simon
auszeliwweren, an hie wier vun zwéi Lëtzebuerger mat engem Auto vu Paderborn op
Lëtzebuerg bruecht ginn, fir sech do viru Geriicht ze veräntwerten. Kuerz virun
der Stad wier et beim Waldhaff zu engem vum Simon provozéierten Tëschefall komm,
bei deem hien ëmbruecht gi wier. Dem Simon seng Läich wier am Prisong am Gronn
ofgeliwwert an do e puermol vun der Press fotograféiert ginn, ier se begruewe gi
wier. Dem Simon säi virzäitegen Doud hätt de geplangte Prozess verhënnert. Fir
déi onerwaarten Affär ze vertuschen, wieren d'Medien — ënner anerem d'Agence
DANA (Deutsch-Amerikanische Nachrichtenagentur) an d'Tageblatt — vun dem
britesche Captain Hanns Alexander mat gestallten Informatiounen iwwer de
"Selbstmord zu Paderborn" versuergt ginn.

Seriéis historesch Etüde soen, datt dës rocambolesque Versioun vum dem Simon
sengem Doud aus der Loft gegraff ass.

Déi neitst Versioun behaapt, den Hanns Alexander a siwe lëtzebuergescher
Kollaborateuren hätten de Gustav Simon an engem Bësch zu Paderborn higeriicht.



https://lb.wikipedia.org/wiki/Guglielmo_Marconi

De Guglielmo (zanter 1924 Marchese) Marconi, gebuer de 25. Abrëll 1874 zu
Bologna a gestuerwen den 20. Juli 1937 zu Roum, war en italienesche
Radiopionéier, Entrepreneur an Nobelpräisdréier (1909, Physik, zesumme mam
Ferdinand Braun).

Schonn als Bouf huet de Marconi sech fir physikalesch an elektresch Wëssenschaft
intresséiert an huet d'Wierker vum James Clerk Maxwell, Heinrich Hertz, Augusto
Righi, Oliver Joseph Lodge, Alexander Stepanowitsch Popow an anere studéiert.
Hie gëtt zesumme mam mam Nikola Tesla als e Pionéier der Kommunikatioun ouni
Drot, d. h. der Telegraphie iwwer Radio. 1895 huet hien ugefaangen, Experimenter
an déi Richtung ze maachen. 1896 huet en en "Apparat fir elektresch Wellen ze
detektéieren an opzezeechnen" vum Alexander Stepanowitsch Popow nogebaut an huet
dësen am Juni 1896, virum Popow, patentéiere gelooss. Méi spéit huet hie säi
Labo op d'Isle of Wight geplënnert, huet säi System och am Vereenegte
Kinnekräich zum Patent ugemellt an 1897 d'Entrepirse Marconi's Wireless
Telegraph Company Ltd. at Sëtz zu London gegrënnt. De 27. Mäerz 1899huet hien
eng éischte Kéier, tëscht dem South Foreland Lighthouse bei Dover a Wimereux
Frankräich iwwer den Äermelkanal ewecht eng telegrafesch Funk-Kommunikatioun
kënnen op d'Bee stellen. Den 12. Dezember 1901 konnt hien dunn eng éischt Kéier
iwwer den Atlantik ewech, tëscht Cornwall an Neifundland a Kanada e Radiossignal
schécken. Dat Joer drop huet hien d'American Marconi Wireless Corporation, déi
zu New York hire Sëtz hat, gegrënnt. Den 18. Januar 1903 ass dann déi éischt
ëffentlech transatlantesch Kommunikatioun zustane komm: En Telegramm tëscht dem
US-President Theodore Roosevelt an dem Kinnek Edward VII. vun England.De System
gouf vun der Krichsmarine iwwerholl. De Marconi huet och, vun der
südwestirescher Mizen-Hallefinsel aus, mat Schëffer um Atlantik kommunizéiert.

1909 krut de Marconi zesumme mam Ferdinand Braun den Nobelpräis fir Physik. Méi
spéit huet hi sech mat dem Gebrauch vu Kuerz- a Mikrowelle beschäftegt.

Hien huet weiderhin, mam Poopst Pius XI. an dem Giuseppe Gianfranceschi SJ de
Radio Vatikan opgeriicht, deen den 21. September 1930 säi Betrib opgeholl huet.

1928 gouf e President vum italieneschen Nationale Conseil fir Wëssenschaften,
1930 President vun der Kinneklecher Italienescher Akademie vun de Wëssenschaften
(Accademia Nazionale dei Lincei) an 1931 Member vun der Peepstlecher Akademie
vun de Wëssenschaften.

Als Gedenkminutt gouf op der ganzer Welt fir 2 Minutten de Funkverkéier
gestoppt. A bal all italienescher Uertschaft gëtt et eng Via Marconi. Och an der
Stad Lëtzebuerg gouf déi Strooss, déi bei d'Villa Louvigny féiert, wou bis 1992
RTL seng Studioen hat, no him genannt. Weider kruten en Asteroid, den (1332)
Marconia, an e Moundkrater säin Numm. De Fluchhafe vu Bologna krut och den
Zousaznumm Guglielmo Marconi.



https://lb.wikipedia.org/wiki/Geometrie

D'Geometrie ass d'Wëssenschaft déi sech mat de Relatiounen tëscht Längten a
Wénkelen am Plang oder am Raum beschäftegt. Et ass eent vun den zwee premoderne
mathematesche Gebidder nieft der Léier vun den Zuelen.

  c 2 = a 2 + b 2 − 2 a b cos ⁡ γ {\displaystyle \ c^{2}=a^{2}+b^{2}-2ab\cos
\gamma }

sin ⁡ γ c = sin ⁡ β b = sin ⁡ α a {\displaystyle {\frac {\sin \gamma
}{c}}={\frac {\sin \beta }{b}}={\frac {\sin \alpha }{a}}}

O A O B = A A ′ B B ′ = O A ′ O B ′ {\displaystyle {\frac {OA}{OB}}={\frac
{AA'}{BB'}}={\frac {OA'}{OB'}}}

A B → ⋅ A C → = ∥ A B → ∥ ∥ A C → ∥ cos ⁡ α {\displaystyle {\overrightarrow
{AB}}\cdot {\overrightarrow {AC}}=\left\Vert {\overrightarrow
{AB}}\right\|\left\Vert {\overrightarrow {AC}}\right\|\cos \alpha }

An engem Cartesiansche Koordinatesystem wou d'Punkten A, B an C respektiv ( x A
, y A ) {\displaystyle \left(x_{A},y_{A}\right)} , ( x B , y B ) {\displaystyle
\left(x_{B},y_{B}\right)} an ( x C , y C ) {\displaystyle
\left(x_{C},y_{C}\right)} als Koordinaten hunn, sinn d'Vecteuren A B →
{\displaystyle {\overrightarrow {AB}}} an A C → {\displaystyle {\overrightarrow
{AC}}} sou definéiert: A B → = ( x B − x A y B − y A ) A C → = ( x C − x A y C −
y A ) {\displaystyle {\overrightarrow
{AB}}={\begin{pmatrix}x_{B}-x_{A}\\y_{B}-y_{A}\end{pmatrix}}\qquad
{\overrightarrow {AC}}={\begin{pmatrix}x_{C}-x_{A}\\y_{C}-y_{A}\end{pmatrix}}} A
B → ⋅ A C → = ( x B − x A ) ( x C − x A ) + ( y B − y A ) ( y C − y A )
{\displaystyle {\overrightarrow {AB}}\cdot {\overrightarrow
{AC}}=\left(x_{B}-x_{A}\right)\left(x_{C}-x_{A}\right)+\left(y_{B}-y_{A}\right)\
left(y_{C}-y_{A}\right)}

Dës Formele sinn einfach an de Raum ëmzeschreiwen: et brauch ee just eng
Koordinat bäizesetze wat dann erméiglegt, aus dem Plang erauszekommen. Am Raum
sinn d'Punkten an d'Vecteuren also duerch dräi Zuelen (hir Koordinaten)
definéiert. Dat féiert dann zum Produit Scalaire am Raum: A B → ⋅ A C → = ( x B
− x A ) ( x C − x A ) + ( y B − y A ) ( y C − y A ) + ( z B − z A ) ( z C − z A
) {\displaystyle {\overrightarrow {AB}}\cdot {\overrightarrow
{AC}}=\left(x_{B}-x_{A}\right)\left(x_{C}-x_{A}\right)+\left(y_{B}-y_{A}\right)\
left(y_{C}-y_{A}\right)+\left(z_{B}-z_{A}\right)\left(z_{C}-z_{A}\right)}

a → × b → = ∥ a → ∥ ∥ b → ∥ sin ⁡ θ ⋅ n → {\displaystyle {\overrightarrow
{a}}\times {\overrightarrow {b}}=\left\Vert {\overrightarrow
{a}}\right\|\left\Vert {\overrightarrow {b}}\right\|\sin \theta \cdot
{\overrightarrow {n}}}

Op dësem Bild kann ee gesinn datt een aus dem Plang erauskënnt a sech am Raum
beweegt. Dofir ass och dee Vecteur n → {\displaystyle {\overrightarrow {n}}} do
deen gläichzäitëg e rechte Wénkel mam Vecteur a → {\displaystyle
{\overrightarrow {a}}} a mam Vecteur b → {\displaystyle {\overrightarrow {b}}}
Sief d'Vecteuren a → = ( a 1 a 2 a 3 ) b → = ( b 1 b 2 b 3 ) {\displaystyle
{\overrightarrow {a}}={\begin{pmatrix}a_{1}\\a_{2}\\a_{3}\end{pmatrix}}\qquad
{\overrightarrow {b}}={\begin{pmatrix}b_{1}\\b_{2}\\b_{3}\end{pmatrix}}} , dann
ass a → × b → = ( a 2 b 3 − a 3 b 2 − a 1 b 3 + a 3 b 1 a 1 b 2 − a 2 b 1 )
{\displaystyle {\overrightarrow {a}}\times {\overrightarrow
{b}}={\begin{pmatrix}a_{2}b_{3}-a_{3}b_{2}\\-a_{1}b_{3}+a_{3}b_{1}\\a_{1}b_{2}-a
_{2}b_{1}\end{pmatrix}}}

( 1 0 0 0 cos ⁡ θ − sin ⁡ θ 0 sin ⁡ θ cos ⁡ θ ) {\displaystyle
{\begin{pmatrix}1&0&0\\0&\cos \theta &-\sin \theta \\0&\sin \theta &\cos \theta
\end{pmatrix}}}

( cos ⁡ θ 0 sin ⁡ θ 0 1 0 − sin ⁡ θ 0 cos ⁡ θ ) {\displaystyle
{\begin{pmatrix}\cos \theta &0&\sin \theta \\0&1&0\\-\sin \theta &0&\cos \theta
\end{pmatrix}}}

( cos ⁡ θ − sin ⁡ θ 0 sin ⁡ θ cos ⁡ θ 0 0 0 1 ) {\displaystyle
{\begin{pmatrix}\cos \theta &-\sin \theta &0\\\sin \theta &\cos \theta
&0\\0&0&1\end{pmatrix}}}



https://lb.wikipedia.org/wiki/Geographesch_Breet

Breedegraden oder d'geographesch Breet φ oder B (englesch latitude, lat.
latitudo, franséisch: latitude oder och däitsch ofgekierzt mat Lat. oder LAT)
ass déi am Wénkelmooss (also a Grad) notéiert nërdlech oder südlech Distanz vun
enger Plaz (Punkt) vun der Äerduewerfläch vum Equator. D'Breet ka Wäerter vun 0°
(um Equator) bis ±90° (op de Polen) hunn. Amplaz vum Virzeechen (traditionell
+Nord, −Süd) ass och N oder S zougelooss.

D'geographesch Breet gëtt sexagesimal a Grad, Minutten an a Sekonnen uginn,
woubäi eng Minutt 60 Sekonnen an ee Grad 60 Minutten huet (wéi bei der Zäit).
Bei Dezimalgraden/-minutten/-sekonne ginn Nokommawäerter uginn.

Nëmmen déi éischt Form ass an der Fluchnavigatioun an zanter laangem och an der
Nautik gebräichlech.

Eng Bouminutt entsprécht um dem Equator a bei de Meridianen enger Streck vun
enger Séimeil oder 1852 Meter, während d'Streck vun der Bouminutt op de
Breedekreeser φ (nërdlech oder südlech vum Equator) ëm de Faktor cosφ méi kleng
ass.

Bei Donnéeë vu geographesche Koordinaten ass d'Breet ëmmer fir d'éischt
unzeginn, dann eréischt d'Längt: „B virun L, wéi am Alphabet“. Hire Grond huet
dës Konventioun an der Geschicht: d'Breet konnt scho Joerhonnerte virun der
Längt zimlech exakt bestëmmt ginn.

D'Breet léisst sech zimlech einfach aus dem héchste Sonnestand (Mëttesbreet)
oder aus der Héicht vu Stären déi kulminéiere bestëmmen.

Op der Nordhallefkugel vun der Äerd gëtt d'Héicht vum relativ helle Polarstär
(Polaris) iwwer dem Horizont zimlech genee de Breedegrad un: Um Equator
erschéngt de Polarstär um Horizont, um Nordpol steet e souzesoe vertikal um
Himmel. Tatsächlech ass de Polaris knapps 1° vum Himmelspol ewech; de Feeler
deen doduerch entsteet ass wéinst der Äerddréiung zweemol am Dag 0°, zweemol
1,5° a kann duerch einfach Formele verklengert ginn.

Schonn d'Séifuerer vum spéide 15. Joerhonnert hate verstanen d'Breet fir
Navigatioun ze gebrauchen. D'Bestëmmung vun der geographescher Längt war dogéint
méi komplizéiert an huet eng méi genee Koppelnavigatioun gefuerdert oder
d'Miessung vun den Äerdmound-Stär-Distanzen. Zanter dem 18. Joerhonnert geschitt
dat mat der geneeër Auerzäit vu Chronometeren, an zanter 1990 nach méi einfach
mat GPS-Satellittenempfänger.

entsprécht, wann als Äerdmodell e Rotatiounsellipsoid gebraucht gëtt, dem Wénkel
tëscht der Equatorniveau an der Ellipsoidnormalen. Dës Breet gëtt och geodetesch
Breet genannt an an der Landesvermiessung an an der Kartographie gebraucht.

bezeechent an der Geodesie de Wénkel tëscht der tatsächlecher Vertikaler an dem
Equatorplang. D'Differenz zu der ellipsoidescher Breet ass eng Komponent vun der
Vertikalofwäichung.

ass d'Richtung zum Äerdmëttelpunkt. D'Vertikal an d'Ellipsoidnormal verlafen –
ausser um Equator an op de Polen – net duerch den Äerdmëttelpunkt. Déi
geozentresch Breet ënnerscheet sech vun der geographescher Breet ëm bis zu 0,2°.



https://lb.wikipedia.org/wiki/Gemeng_Klierf

D'Gemeng Klierf, fir d'Awunner Cliärref, ass eng vun den 105 lëtzebuergesche
Gemengen. Haaptuert ass Klierf.

Am Joer 2002 hunn d'Schäfferéit vun de Gemenge Klierf, Hengescht a Munzen sech
bei deem deemolegen Inneminister Michel Wolter fir eng méi enk Zesummenaarbecht
staark gemaach. De 4. Mee 2006 hunn déi dräi Schäfferéit dem Inneminister hir
Absicht matgedeelt fir ze fusionéieren. Doropshi gouf zesumme mam Inneministère
en Investitiounsprogramm op d'Bee gesat, deen am Kader vun der Fusioun soll
ëmgesat ginn. Et gouf en Informatiounsdokument fir d'Bevëlkerung erstallt, an de
Fusiounsprojet gouf de 25. September 2008 a Presenz vum Inneminister Jean-Marie
Halsdorf de Leit aus den dräi betraffene Gemengen zu Klierf virgestallt.

Den 12. Oktober 2008 ass an deenen dräi Gemengen e Referendum organiséiert ginn,
an dee Referendum ass och zugonschte vun där Fusioun ausgaangen. D'Gemengeréit
vu Klierf, Hengescht a Munzen hu sech Enn 2008 definitiv fir déi geplangt
Fusioun ausgeschwat an hunn enger entspriechender Konventioun mam Lëtzebuerger
Staat zougestëmmt. Dës Konventioun gouf de 16. Januar 2009 vun de betraffene
Regierungsmemberen ënnerschriwwen.

De 17. Februar 2009 huet den Inneminister de Gesetzesprojet iwwer déi geplangt
Fusioun an der Chamber deposéiert. De Staatsrot huet säin Avis den 21. Abrëll
2009 ginn, an d'Gesetz iwwer d'Fusioun vun de Gemenge Klierf, Hengescht a Munzen
ass de 7. Mee 2009 eestëmmeg an der Chamber guttgeheescht ginn.

D'Fusioun vun de Gemenge Klierf, Hengescht a Munzen zu enger neier Gemeng mam
Numm Gemeng Klierf ass de 5. Dezember 2011 rechtsgëlteg gi wéi deen nei gewielte
Gemengerot no de Gemengewale vum 9. Oktober 2011 vum Buergermeeschter Emile
Eicher vereedegt gouf. De Buergermeeschter an déi dräi Schäffe goufe schonn de
24. November 2011 vum Inneminister Jean-Marie Halsdorf vereedegt a waren domat
am Amt.



https://lb.wikipedia.org/wiki/Gehaansbierg

De Gehaansbierg (fr.: Mont St. Jean, de: Johannisberg) ass eng Kopp, déi tëscht
Diddeleng a Keel läit. Eng Parti läit op der Gemeng Diddeleng (ronn 2/3) an de
Rescht op der Keeler Gemeng. Seng héchst Plaz ass 405 Meter iwwer NN. De
Gehaansbierg huet eng Fläch vu ronn 22 ha wouvun ongeféier 17 ha der Diddelenger
Gemeng gehéieren.

De Rescht ass a Privatbesëtz a gehéiert de Grofe vu Manom, dozou gehéiert deen
Deel deen op der Keeler Gewan läit an den ieweschten Deel mat der Buerg. D'Buerg
déi och den Häre vu Manom gehéiert ass fir 99 Joer un d'Gemeng Diddeleng
verlount wéinst den Ausgruewungen an de Restauratiounen déi do gemaach ginn. Déi
ennescht Parti vum Bierg war och net ëmmer Bësch. Do ware Felder ugeluecht a sou
wéi ee Flouernumm et seet mat grosser Wahrscheinlechkeet och ee Wéngert. Déi
Parti heescht am Wangert a läit tëscht der Scherr an dem Bierg.

Geomorphologesch gesinn handelt et sech ëm en Zeiebierg, deen der Schichtstuf
vum Aalenium (Stuf vum Minett) virgelagert ass.

1938 gouf de Gehaansbierg op der Lëscht vun de klasséierte Monumenter als
Nationalmonument klasséiert.

Den Ufank vun der Diddelenger Stad ass nach bis op d'Kelten an d'Réimer
zréckzeféieren. Haut ass bewisen, datt et um Gehaansbierg eng réimesch
Nidderloossung gouf. Ëm d'Joer 1464 koum et zu engem éischten, an Dokumenter
festgehalene Bau vun enger Buerg duerch d'Häre vu Gymnich.

Am Joer 1999 huet d'Diddelenger Gemeng en neien Naturléierpad um Gehaansbierg
ugeluecht. E läit um Circuit, dee ganz ëm de Gehaansbierg geet. Op dëser Streck
vu bal 1000 m sti 5 Panneauen zu dësen Themen:

Fréier ass all Joer op Gehaansdag eng Prëzession vu Butschebuerg op de
Gehaansbierg bei d'Kapell gaangen. An de leschte Joren huet d'Par Diddeleng des
Prëzessioun erëm opliewe gelooss.



https://lb.wikipedia.org/wiki/Europarot

Den Europarot (fr: Conseil de l'Europe) ass eng tëschestaatlech Organisatioun an
Europa.

En däerf net mam Europäesche Conseil oder mam Conseil vun der Europäescher
Unioun (dem EU-Ministerrot) verwiesselt ginn.

Am Europarot sinn all europäesch Länner, mat Ausnam vu Wäissrussland an der
Vatikanstad, Member; am Europäesche Conseil an dem Conseil vun der Europäescher
Unioun (zwou Institutioune vun der Europäescher Unioun) si just d'Memberstaate
vun der Europäescher Unioun vertrueden.

Den Europarot gouf vun der Belsch, Dänemark, Frankräich, Groussbritannien,
Holland, Irland, Italien, Lëtzebuerg, Norwegen a Schweden offiziell den 3.
August 1949 an d'Liewe geruff. Hien huet säi Sëtz zu Stroossbuerg.

Och wann den Europarot institutionell näischt mat der EU ze dinn huet, deelt e
mat hir deeselwechte Fändel an déiselwecht Hymn.

Zanter 1993, nodeem bal all fréier kommunistesch Staate Member gi waren,
befaasst den Europarot sech verstäerkt mam Erhalen vun der demokratescher
Sécherheet, wourënner d'Anhale vun de Mënscherechter, d'Sécherung vun den
demokratesch an de rechtsstaatleche Grondprinzipie falen.

Déi zwee wichtegst Organer vum Europarot sinn de Comité vun de Ministeren
(d'Ausseministere vun de Memberlänner) an d'parlamentaresch Assemblée
(Vertrieder vun den nationale Parlamenter).

2014 gouf d'Anne Brasseur zu der Presidentin vun der Parlamentarescher Assemblée
gewielt.

Zum Europarot gehéiert den Europäesche Geriichtshaff fir Mënscherechter, dee
geschaaft gouf, fir d'Ëmsetzen an d'Anhale vun der Europäescher
Mënscherechtskonventioun ze sécheren.

Den Europarot huet 47 Memberen (2007). Bei d'Grënnungsmemberen (kuckt uewen)
koumen no an no dobäi:

Tierkei (1949), Griicheland (zanter 1949; 1967-1974 suspendéiert), Island
(1950), Däitschland (1951), Éisträich (1956), Zypern (1961), Schwäiz (1963),
Malta (Abrëll 1965), Portugal (1976), Spuenien (1977), Liechtenstein (1978), San
Marino (1988), Finnland (1989), Ungarn (1990), Polen (1991), Bulgarien (1992),
Estland (1993), Litauen (1993), Rumänien (1993), Slowakei (1993), Slowenien
(1993), Tschechei (1993), Andorra (1994), Albanien (1995), Lettland (1995),
Mazedonien (1995), Moldawien (1995), Ukrain (1995), Kroatien (1996), Russesch
Federatioun (1996), Georgien (1999), Armenien (25. Januar 2001), Aserbaidschan
(25. Januar 2001), Bosnien an Herzegowina (24. Abrëll 2002), Serbien (dobäikomm
als Serbien a Montenegro, 3. Abrëll 2003), Monaco (5. Oktober 2004) a Montenegro
(11. Mee 2007).



https://lb.wikipedia.org/wiki/Europa_(Mound)

De Jupitermound Europa (och Jupiter II) ass mat engem Duerchmiesser vun 3.121 km
den zweetbannenzegen a klengste vun de véier grousse Mounde vum Planéit Jupiter
an de sechstgréissten am Sonnesystem. Obschonn d'Temperatur op der Uewerfläch
vum Europa maximal −150 °C erreecht, gëtt ugeholl, datt ënner der Kuuscht aus
Waasseräis ee bis zu 100 km déiwe Waasserozean kéint sinn.

D'Entdeckung vum Europa gëtt dem italienesche Geléierten Galileo Galilei
zougeschriwwen, deen am Joer 1610 säin einfache Lënserefrakter op de Jupiter
geriicht hat. Déi véier grouss Mounden Io, Europa, Ganymed a Kallisto ginn och
d'Galiléiesch Mounde genannt.

De Mound gouf no der Europa, enger Frëndin vum Zeus aus der griichescher
Mythologie genannt. Obschonn den Numm Europa scho kuerz no senger Entdeckung vum
Simon Marius virgeschloe gouf, konnt e sech laang net duerchsetzen. Eréischt an
der Mëtt vum 20. Joerhonnert koum en nees a Gebrauch. Vidru goufen déi
Galiléisch Mounde mat réimeschen Ziffere bezeechent an den Europa war de Jupiter
II.

Den Europa kreest rechtleefeg ëm de Jupiter op enger mëttlerer Distanz vu
670.900 Kilometer an 3 Deeg, 13 Stommn a 14,6 Minutten. D'Ëmlafbunn ass mat
enger Exzentrizitéit vun 0,0101 bal kreesfërmeg. Déi jupiternoost a -wäitst
Bunnpunkte wäiche jee nëmmen ëm 1,01 % vun der grousser Hallefachs of. De
Bunneplang stett nëmmen 0,470° schréi zum Jupiter sengem Equatorialplang.

D'Ëmlafzäit vum Europa steet zu sengem bannenzegen a baussenzegen Nopeschmound
an enger Bunnresonanz vun 2:1 respektiv 1:2; dat heescht, während zwéin Ëmleef
vum Europa leeft den Io véiermol an de Ganymed eemol ëm de Jupiter.

Den Europa huet wéi den Äerdmound an déi iwwereg bannenzeg Jupitermounden, eng
gebonne Rotatioun a weist ëmmer mat derselwechter Säit op de Planéit.

Den Europa huet e mëttleren Duerchmiesser vun 3121,6 Kilometer an eng mëttel
Dicht vun 3,01 g/cm³. Obwuel den Europa däitlech dee klengste vun de véier
Galiléische Mounden ass, ass seng Mass méi grouss wéi déi vun alle klenge Mounde
vum Sonnesystem zesummen.

D'Temperatur op der Uewerfläch vum Europa ass nëmmen 110 K (ongeféier –160 °C)
um Equator an 50 K (ongeféier –220 °C) op de Polen.

D'Uewerfläch vum Europa ass 30,6 Millioune Kilometer², wat ongeféier der Gréisst
vun Afrika entsprécht. Mat enger Albedo vun 0,64 ass si eng vun den hellsten
Uewerfläche vun alle bekannte Mounden am Sonnesystem: 64 % vum agestraalte
Sonneliicht gi reflektéiert. D'Uewerfläch besteet aus Äis. Déi roudelzeg
Fierwunge sinn d'Folleg vun ofgelagerte Mineraler. D'Uewerfläch ass
aussergewéinlech glat. Si ass vu Rillen iwwerzunn, déi awer nëmmen eng kleng
Déift opweisen.

Um Europa si ganz wéineg Aschlagskrateren ze gesinn, vun deenen nëmmen dräi en
Duerchmiesser vu méi wéi 5 Kilometer hunn. Den zweetgréisste Krater, Pwyll, huet
en Duerchmiesser vu 26 Kilometer. De Pwyll ass eng vun de geologesch jéngste
Strukturen um Europa. Beim Aschlag gouf hellt Material aus dem Ënnergrond iwwer
Dausende vu Kilometer ewech geschleidert.

Déi wéineg Verkraterung ass en Hiweis dorop, datt d'Uewerfläch vum Europa
geologesch ganz jonk ass. Schätzunge vun der Aschlagsheefegkeet vu Koméiten an
Asteroiden erginn en Alter vun héchstens 30 Millioune Joer.

Schichtsilikater konnten op der Kuuscht vun Europa nogewise ginn. Et gëtt
ugeholl, datt si vun Aschléi am flaache Wénkel op d'Uewerfläch stamen.

Wat beim Europa opfält, dat ass en Netzwierk vu Grief a Rillen, déi an alle
Richtungen iwwer d'Uewerfläch verlafen. Déi Lineae, wéi si genannt ginn, hunn
eng staark Ähnlechkeet mat Rëss a Verwerfungen op ierdeschen Äisfelder. Déi
gréisst sinn ongeféier 20 Kilometer breet an hunn ondäitlech baussenzeg Ränner
souwéi e bannenzege Beräich aus hellem Material. D'Lineae kéinten duerch
Kryovulkanismus (Keeltvulkanismus) oder den Ausbroch vu Geysire aus waarmem
Waasser entstane sinn, wouduerch d'Äiskuuscht ausernee gedréckt gouf.

Wann den Europa op senger Ëmlafbunn déi gréisste Jupiterdistanz duerchlaf hat,
konnt emmer nees Waasserstoff- a Sauerstoffatome iwwer dem Südpol nogewise ginn.
Et gëtt ugeholl, datt si aus der Spaltung vu Waassermoleküle staamten, déi
fräigesat goufen, wann d'Spécken opgemaach hunn an d'Waasser an de Weltraum
schéisst, dat no dem Opstiig op 200 Kilometer nees op d'Uewerfläch zréckfält.

E weideren Typ vun Uewerflächenstrukture sindn krees- an ellipsefërmeg Formen,
Lenticulae, (laténgesch Flecken) genannt. Vill vun hinne sinn Hiwwel (englesch:
Domes), aner sinn Däller oder flaach donkel Flecken. D'Lenticulae entstounge
wahrscheinlech duerch opsteigend waarmt Äis, vergläichbar mat Magmakummeren an
der Äerdkuuscht. D'Dome goufen dobäi eropgedréckt, déi flaach donkel Flecke
kéinte gefruerent Schmëlzwaasser sinn. Chaotesch Zonen, wéi Conomara Chaos, si
wéi e Puzzle aus Brochstécker geformt, déi vu glatem Äis ëmgi sinn. Si hunn de
Glach vun Äisbierger an engem gefruerene Séi.

Déi glat Uewerfläch an d'Strukturen erënnere ganz staark un Äisfelder a
Polarregiounen op der Äerd. Et gëtt ugeholl, datt ënner der Äiskuuscht vum
Europa en Ozean aus flëssegem Waasser ass, deen duerch Gezäitekräften erwiermt
gëtt. Bei den niddregen Uewerflächentemperaturen ass Waasseräis haart wéi Steen.
Déi gréisst siichtbar Krater goufen héchstwahrscheinlech mat frëschem Äis
ausgefëllt an ofgeglätt. Dëse Mechanismus souwéi Berechnunge vun der duerch
d'Gezäitekräfte verursaachter Erwäermung loossen drop schléissen, datt d'Kuuscht
vum Europa aus Waasseräis ongeféier 10 bis 15 Kilometer staark ass. Deen
dorënner leienden Ozean kéint eng Déift vu bis zu 100 Kilometer hunn. D'Gréisst
vu flëssegem Waasser wier domat méi wéi duebel sou grouss wéi déi bei eisen
Ozeaner.

Detailléiert Fotoe weisen, datt sech Deeler vun der Äiskuuscht géintenee
verréckelt hunn an zerbrach sinn, woubäi e Muster vun Äisfelder entstoung.
D'Bewegung vun der Kuuscht gëtt duerch Gezäitekräfte verursaacht, déi
d'Uewerfläch ëm 30 m hiewen a senken. D'Äisfelder misste wéinst der gebonnener
Rotatioun e bestëmmt, viraussobart Muster opweisen. Weider Fotoe weisen dogéint,
datt nëmmen déi geologesch jonk Gebidder sou e Muster opweisen. Aner Gebidder
wäichen mat zouhuelendem Alter vun dësem Muster of. Dat kann domat erkläert
ginn, datt sech d'Uewerfläch vun Europa e bëssi méi séier beweegt wéi hire
bannenzege Mantel an de Kär. D'Äiskuuscht ass vum Moundkär duerch den dotëscht
leienden Ozean mechanesch entkoppelt a gëtt vum Jupiter senge
Gravitatiounskräfte beaflosst. Vergläicher vu Fotoe vun de Raumsonde Galileo a
Voyager 2 weisen, datt sech d'Äiskuuscht vum Europa an ongeféier 10.000 Joer
eemol komplett ëm de Mound bewege misst.

De Mound gläicht a sengem Opbau den terrestreschen (äerdähnleche) Planéiten,
well hien haaptsächlech aus Silikatgesteng opgebaut ass. Seng baussenzeg Schicht
besteet aus Waasser mat enger geschatener Stäerkt vun 100 Kilometer. Doriwwer
eraus däerft hien e relativ klenge Kä aus Eisen hunn.

Fotoe vum Hubble-Weltraumteleskop hunn Hiweiser op eng extreem dënn Atmosphär
aus Sauerstoff erginn, mat engem Drock vun 10−11 bar. Et gëtt ugeholl, datt de
Sauerstoff duerch d'Awierkung vun der Sonnestralung op d'Äiskuuscht entsteet,
woubäi d'Waasseräis a Sauerstoff an Waasserstoff gespléckt gëtt. De flüchtege
Waasserstoff flitt an de Weltraum, de masseräiche Sauerstoff gëtt duerch
d'Gravitatioun vum Europa festgehalen.

Bei Laanschtflich vun der Galileosond gouf e schwaacht Magnéitfeld gemooss (seng
Stäerkt entsprécht ongeféier ¼ vum Ganymed). D'Magnéitfeld variéiert, während
sech Europa duerch déi baussenzeg ausgepräegte Magnéitosphär vum Jupiter
beweegt. D'Donnéeën vum Galileo weisen drop hin, datt ënner der Uewerfläch vun
Europa eng elektresch leedend Flëssegkeet ass, z. B. en Ozean aus Salzwaasser.
Doriwwer eraus weisen spektroskopesch Ënnersich, datt déi réitlech Linne a
Strukture op der Uewerfläch räich u Salzer wéi Magnesiumoxid sinn.
D'Salzoflagerunge kéinten zréckgebliwwe sinn, wou austriedend Salzwaasser
verdampt war. Well déi festgestallte Salze an der Regel keng Faarf hunn,
däerften aner Elementer wéi Eisen oder Schwiefel fir déi réitlech Fierwung
verantwortlech sinn.

D'Méiglechkeet vu flëssegem Waasser hat Spekulatiounen opkomme gelooss, ob an
den Ozeanen Forme vu Liewen existéiere kënnen. Op der Äerd goufe Liewensformen
entdeckt, déi ënner extreme Bedéngungen och ouni Sonneliicht bestoe kënnen,
z. B. an den hydrothermale Quellen (Schwaarz Dämp) oder an der Déifséi.



https://lb.wikipedia.org/wiki/Diana,_Princess_of_Wales

D'Diana, Princess of Wales, gebuer den 1. Juli 1961 zu Sandringham am engleschen
Norfolk als Diana Frances Spencer, a gestuerwen den 31. August 1997 zu Paräis,
war als éischt Fra vum briteschen Trounfolger Charles vun 1981 bis 1996
Krounprinzessin vum Vereenegte Kinnekräich. Aus hirem Bestietnes mam Charles
sinn déi zwéi Jonge William an Henry ("Harry"). D'Diana gëtt bis haut dacks Lady
Diana, Lady Di oder Prinzessin Diana genannt, obwuel se zënter hirer Hochzäit
den Titel "Lady" net méi gedroen huet.

Schonns zu Liefzäiten hat d'Diana de Status vun enger Medienikon a gouf weltwäit
sou populär, datt se zäitweileg als déi berühmtst an am dackste fotograféiert
Fra vun der Welt gegollt huet. Am Kontrast zu hirem Status als Mediestar stoung
d'Kris vun hirem Stot mam Charles. Si goufen 1992 gescheet, nodeems hire Sträit
an der Ëffentlechkeet laang a breet getrëppelt gi war, wat dem Image vun
britescher Monarchie jett geschuet huet. Duerch hir Scheedung huet d'Diana hire
Rang als Altesse royale verluer, blouf awer Member vun der Kinneksfamill.

Während den 1980er Joren huet d'Diana eng ganz Rëtsch Hëllefsprojeten
ënnerstëtzt, wéi zum Beispill déi britesch Aidshëllef. No hirer Scheedung vum
Prënz Charles huet si sech fir d'Ofschafe vu Landminnen engagéiert a sech fir
benodeelegt Leit agesat.

An der Nuecht op den 31. August 1997 ass den Auto, an dem si zesumme mat hirem
Frënd Dodi Al-Fayed souz, an dee vill ze séier gefuer ass, an de Pilier vun
engem Stroossentunnel bei der Place de l'Alma zu Paräis geknuppt. D'Diana (wéi
och de Chauffeur an den Al-Fayed) sinn un de Suitte vu Blessure bannen am Leif
gestuerwen. D'Noriicht vun hirem Doud huet weltwäit eng Well vu Schock a vu
Matgefill ausgeléist. D'Kinnekshaus gouf doropshi staark kritiséiert, well et
sech un de Protokoll gehalen huet an no baussen hin Contenance gewisen huet, wat
vu ville Leit als "kal" ugesi gouf. A leschter Minutt gouf dofir de Protokoll op
d'Kopp geheit, an der Diana hiert Begriefnes, de 6. September 1997, gouf eng
ëffentlech Zeremonie, bei där eng 3 Millioune Leit laanscht d'Stroosse stoungen
an déi vu geschaten 2,5 Milliarde Leit op der Televisioun live gekuckt gouf.

No hirem Doud krut d'Diana den inoffiziellen Titel "Kinnigin vun de Häerzer",
deen am 17. Jahrhundert schonn eng Kéier vun der Elisabeth Stuart, der Fra vum
"Wanterkinnek" Friedrich V. gedroe gouf.



https://lb.wikipedia.org/wiki/Departement_Martinique

Martinique [maʀtiˈnik] (Martinique-Kreoulesch Matinik oder Matnik) ass eng Insel
an der Karibik a gehéiert zu den klengen Antillen. Si ass e franséischt
Iwwerséidepartement an eng franséisch Iwwerséiregioun.

An der Sprooch vun den Urawunner gouf d'Insel Madinina (Blummeninsel) genannt,
dës Bezeechnung gëtt och haut nach dacks vun den Einheimesche gebraucht.

Martinique ass e vollintegréierten Deel vum franséische Staat a gehéiert domat
och zur Europäescher Unioun.

Martinique läit tëscht dem Karibesche Mier an dem Atlanteschen Ozean, 25 km
südlech vun Dominica a 37 km nërdlech vu Santa Lucia. D'Insel ass 73 km laang an
39 km breet. Si huet ronn 350 km Küst.

Op der Insel sinn eng Rëtsch Bierger. Am Norde läit d'Montagne Pelée, en 1.397 m
héije Vulkan.

D'Klima ass tropesch an d'Reeperiod dauert vu Juni bis Oktober. Den Norden ass
fiicht mat enger üppeger Vegetatioun. Am Süden ass d'Klima méi dréchen, do leien
déi touristesch Zentren. D'Moyenne vun der Lofttemperatur ass am Januar a
Februar tëscht 21 °C a 27 °C, am August a September tëscht min. 24 °C a max.
30 °C. Vu Juni bis November ass eng héich Loftfiichtegkeet. De Februar huet eng
Moyenne vun 12 Reeendeeg, de Juli vun hirer 22.

Tëscht Juni an November kënnen Hurrikanen och iwwer d'Insel ewechzéien. 2007
huet den Hurrikan Dean grouss Schied gemaach.

Offiziell Sprooch op Martinique ass Franséisch. D'Majoritéit vun de Leit hunn
als Mammesprooch d'Martinique-Kreolesch,eng franséisch Kreolsprooch.

Bis 4.000 v. Chr. kann nogewise ginn, datt do Mënsche gelieft hunn. Ëm 100 v.
Chr. sinn Arawak aus der Géigend vum Orinoko am Venezuela op d'Insel komm. Am
10. Joerhonnert koumen d'Kariben. Als éischten Europäer huet de Christoph
Kolumbus de 15. Juni 1502 op senger véierter Rees Martinique entdeckt. 1635 gouf
d'Insel deurch de Pierre Belain d'Esnambuc am Numm vun der "Compagnie des Isles
d'Amerique" fir Frankräich kolonialiséiert a blouf zanterhier, ofgesi vun 3
kuerze Perioden, franséisch. 1648 goung d'Companie des Isles d'Amérique
faillite, and'Insel gouf dem Jaques Dyel du Parquet verkaaft. Hien huet
Fort-de-France gegrënnt an als Éischten Zockerrouer uplanze gelooss. Géint 1660
waren d'Urawunner bal ganz deziméiert.

Wéi d'Compagnie des Indes occidentales 1664 vum Jean-Baptiste Colbert gegrënnt
gouf, gouf d'Martinique Besëtz vun der franséischer Kroun. 1685 gouf de
sougenannte Code noir ugeholl, deen d'Sklaverei an de franséische Kolonien
confirméiert huet.

Vu 1762 bis 1763 war d'Martinique vun den Englänner besat. 1783 gouf et op der
Insem ronn 60.000 Sklaven. Tëscht 1787 an 1802 gouf et e Biergerkrich wéinst
Konflikter tëscht de Proprietäre vun de Plantagen a Geschäftsleit, an d'Sklaven
hu sech revoltéiert. 1794 gouf d'Sklaverei ofgeschaaft, mä schonn nees 1802
duerch den Napoléon nees agefouert. Dem Napoleon seng Fra, d'Joséphine de
Beauharnais, koum vun der Martininque a war d'Duechter vun engem
Plantagebesëtzer. Nach 1991 krut eng Statu vun hir, zu Fort-de-France, de Kapp
ofgeschloen.

Den 22. Mee 1848 gouf, virun allem op Bedreiwe vum Victor Schoelcher hin,
d'Sklaverei a Frankräich definitiv ofgeschaaft. Vun do un goufe virun allem
Inder a Chinesen an de Plantatiouen agestallt.

Den 8. Mee 1902 ass de Vulkan Montagne Pelée ausgebrach. Duerch eng Lawin vu
gliddege Gaser, e sougenannte pyroklastesche Stroum hunn iwwer 30.000 Leit hiert
Liewe verluer. Zu Saint-Pierre, enger Stad mat ronn 25.000 Awunner, hunn der
just zwéin iwwerlieft.

1946 gouf d'Martininque, e franséischt Iwwerséidepartement (Département
d'Outre-Mer / DOM), an domat integralen Deel vu Frankräich. Der Martinique goufe
4 Deputéiertesëtzer an zwee Senatoresëtzer zougesprach. 1974 gouf d'Martinique
doriwwer eraus eng franséisch Regioun.

Op der Insel gëtt et ee Fluchhafen zu Lamentin, deen nom Aimé Césaire genannt
ass. (IATA-Code: FDF). Vu Paräis-Orly an d'Martinique brauch een um Hiwee eng 8
an eng Hallef Stonnen, hannescht der aacht.

Op Martinique gëtt et keng Eisebunn. Et gëtt regelméisseg Färverbindunge mat St.
Lucia, Dominica a Guadeloupe.

7,6 Prozent vun de Beschäftegte sinn am primäre Secteur agestallt, 17,5 am
sekundären a 74,9 am tertiäre Secteur.

Bananne maache 40 % vun den Exporterléiser aus. 80 % vun de Leit, déi an der
Landwirtschaft schaffen, maachen dat am Banannen-Ubau. Zockerrouer (deen zu Rum
verschafft gëtt) an Ananas si weider wichteg landwirtschaftlech Produkter.

De sekundäre Secteur gëtt ze soe vun zwou grousse Firmen ofgedeckt; de
Stroumkonzern Electricité de France an d'Raffinerie SARA.



https://lb.wikipedia.org/wiki/Daoismus

Den Daoismus, och Taoismus genannt, ass eng chinesesch Philosophie a
Weltusiicht. Seng Urspréng fënnt den Daoismus am 4. Joerhonnert viru Christus a
geet op de Laozi zréck.

Nieft dem Buddhismus an dem Konfuzianismus, huet den Daoismus China an ville
Beräicher beaflosst: An der Politik, Economie, Philosophie, Literatur, Konscht,
Musek, Medezin, Chimie, Geographie an och an der Kampfkonscht.

No Schätzunge liewen ongeféier 60 Milliounen daoistesch Gleeweger an der
Volleksrepublik China. Weider sinn an Taiwan ronn 8 Milliounen Daoisten ze
fannen. Mä besonnesch ënner den Auslandschinesen, déi an d'USA oder a
Südostasien ausgewandert sinn, si vill Unhänger vum Daoismus ze fannen. Dorënner
falen dann och d'Länner Malaysia, Singapur, de Vietnam, wéi och Japan a Korea.
Et ass och bekannt, datt zu Hongkong eng gewëssen Unzuel vun Daoiste liewen.

Am Géigesaz zum Buddhismus, deen dem Daoismus immens no steet, läit de
Schwéierpunkt am Diesseits. Aus dësem Grond probéieren d‘Daoiste méiglechst
gesond ze liewen, fir en héijen Alter ze erreechen. Doduerch kennt et och zur
Fro vun der Onstierflechkeet. Deemno hunn d'Daoisten hir Liewensgewunnechten
ëmmer erëm sou optiméiert, datt si mat der Natur harmonéieren. Des Harmonie gëtt
dacks duerch Näischt maachen ervir geruff. Genee sou ass och hir Opfaassung vun
der Politik. Si hunn eng Preferenz fir eng Politik, bei där d‘Vollek näischt
matkritt.

Am Zentrum vum Daoismus steet Dào, de Wee, de Pad, deen éiwege Schafungsprinzip,
aus deem d'Polaritéite Yīn a Yáng ervir ginn mat hire Géigesätz. Duerch hiert
Zesummespill ergëtt sech stännege Wandel, Bewegung an e géigesäitegt
Duerchdréngen aus deem d'Welt besteet.



https://lb.wikipedia.org/wiki/Chr%C3%ABschtdag

Chrëschtdag feieren d'Chrëschten d'Gebuert vum Jesus vun Nazaret, an dem si de
Jong Gottes gesinn. Et ass no Ouschteren dat wichtegst Fest vum Chrëschtentum.

Et läit haut an deene meeschte westleche Staaten all Joer um 25. Dezember, mä
d'Chrëschtfeiere selwer fänke schonn den Dag virdrun op Hellegowend un. An den
orthodoxe Kierchen, déi liturgesch um julianesche Kalenner festhalen, fält
Chrëschtdag op de 7. Januar (wat de 25. Dezember am julianesche Kalenner ass).

Fest Bestanddeeler vu Chrëschtdag sinn zanter dem 13. respektiv 16. Joerhonnert
eng Krëppchen an e Chrëschtbeemchen. Op Hellegowend bréngt d'Chrëschtkëndchen de
Kanner Cadeauen. Doduerch huet sech d'chrëschtlecht Fest hautdesdaags dacks zu
engem éischter weltleche Konsumfest entwéckelt, wat virun allem de Commerce
freet.

D'Gebuert vum Jesus gëtt an der Bibel vun den Evangeliste Matthäus am Kapitel 1
an 2 a Lukas am Kapitel 1 an 2 erzielt. Och de Koran erzielt d'Gebuert an der
19. Sure, déi den Titel Maryam dréit.

Als kierchleche Feierdag ass de 25. Dezember zanter 336 zu Roum beluecht; wou en
hierkënnt ass allerdéngs ëmstridden. Dacks gëtt dat réimescht Fest vum Sonnegott
(sol invictus) als Ursprong ugeholl; dat germanescht Julfest ass eréischt méi
spéit beluecht ginn.



https://lb.wikipedia.org/wiki/Bras%C3%ADlia

Brasília ass d'Haaptstad vu Brasilien. Se läit am Distrito Federal do Brasil
(Bundesdistrikt), huet eng Fläch vu 472,12 Quadratkilometer a méi wéi 2
Milliounen Awunner.

Brasília läit op 1158 Meter héicht um zentralen Héichplateau vum Land, no bei
der Waasserscheed vun de Basenge vum Amazonas a vum Río de la Plata, an der Mëtt
vu Brasilien, mä wäit ewech vun anere Stied wéi São Paulo (872 km), Rio de
Janeiro (930 km), Recife (1653 km) a Belém (1600 km).

1891 gouf duerch eng Verfassungsännerung decidéiert, eng nei Haaptstad ze bauen.
De 7. September 1922 gouf de Grondsteen fir Brasília geluecht. Déi grouss
Aarbechten hunn awer eréischt den 22. Oktober 1956 uegfaangen.

De Plang vun der Stad, "Plano piloto" genannt, ass vum Lúcio Costa. E besteet
aus engem Kräiz vun enger Längs- an enger Queeschachs, woubäi d'Queeschachs no
hiren zwou Extremitéiten hi gebéit ass, sou datt eng Form vun engem Vull
entstanen ass. Den Architekt Oscar Niemeyer war responsabel fir d'Entwërf vun
den ëffentleche Gebaier, wouvun déi markantst den Nationale Kongress (Parlament
a Senat) an d'Kathedral sinn.



https://lb.wikipedia.org/wiki/Benediktiner

D'Benediktiner bilden en Uerde vun der réimesch-kathoulescher Kierch (et sief
bemierkt datt et och nach anglikanesch Benediktiner/inne ginn), mam offiziellen
Numm Ordo Sancti Benedicti (Uerde vum hellege Benedikt, ofgekierzt OSB). Dësen
Uerde geet op de Benedikt vun Nursia (* ëm 480; † 547) zréck deen eng Regel fir
d'Zesummeliewe verfaasst huet. Et gëtt souwuel e männlechen (reliéis Bridder a
Pateren) wéi e weiblechen Aascht (Nonnen).

Déi éischt Benediktinerkléischter goufen am fréie 6. Joerhonnert zu Subiaco bei
Roum gegrënnt. 539 huet de Benedikt d'Klouschter um Montecassino gegrënnt an do
seng "Regelen" opgeschriwwen.

D'Membere vum Uerde versprieche Bestännegkeet (stabilitas), bestänneg Ëmkéier
(conversatio morum) a Gehorsam (oboedientia). Si liewen a Kléischter déi
entweder Abtei (méi wéi 12 Memberen a vum Poopst zur Abtei erhuewen, mat engem
Abt/Äbtissin un der Spëtzt) sinn oder Priorat (ofhängeg vun enger Abtei oder
selbstänneg, mat engem Prior/Priorin un der Spëtzt). D'Abteien an d'Priorater
sinn a verschidde Kongregatiounen zesummegefaasst. Weltwäit gehéieren iwwer 8000
Männer an iwwer 18000 Fraen zum Benediktineruerden.

Zu Lëtzebuerg gëtt et nach 2 Néierloossunge vu Benediktiner: d'Abtei zu Klierf
an d'Benediktinerinnepriorat zu Peppeng. Fréier gouf et och nach d'
Iechternacher Abtei, déi vum Hl. Willibrord gegrënnt gouf, an d'Abtei Almënster
déi spéider an d'Abtei Neimënster ëmgesidelt gouf wéi de Platto Almënster fir
wiertechnesch Zwecker gebraucht gouf.



https://lb.wikipedia.org/wiki/Barcelona

Barcelona ass d'Haaptstad vun der spuenescher Provënz Barcelona a vun der
autonomer Regioun Katalounien.

Barcelona läit um Mëttelmier am Nordoste vu Spuenien, ongeféier 160 km südlech
vun de Pyrenäen an der Grenz mat Frankräich. Et ass déi zweetgréisst Stad a
Spuenien an déi gréisst a Katalounien. Mat de Faubourge liewen do ronn 3 Mio.
Leit.

Barcelona huet e Mëttelmierklima. An alle Joreszäite sinn d'Temperaturen
agreabel mat meeschtens sonnegen Deeg. Den August ass de wäermste Mount mat ëm
déi 30 Grad, tëscht dem November an dem Februar leien d'Temperaturen am
Duerchschnëtt bei 12 Grad.

D'Geschicht vu Barcelona huet virun 2000 Joer mat der iberescher Uertschaft
Barkeno ugefaangen. Déi Uertschaft louch op engem Küstenofschnëtt tëscht dem
Collserola-Kamm an dem Mëttelmier um Wee vun Zentraleuropa bis op d'Iberesch
Hallefinsel.

Barcelona huet eng laang Geschicht, an et fënnt ee vill Bauwierker aus der
Romanik, Gotik, Renaissance oder souguer nach méi al Epochen. Ëm
d'Joerhonnertwenn war Barcelona en Zentrum vum modernistesche Stil, an et war
haaptsächlech den Antoni Gaudí, deen zesumme mat aneren der Stad en neit
Gesiicht ginn huet. Déi bekanntst Gebaier sinn d'Sagrada Familia, d'Casa Milà,
de Park Güell oder nach d'Casa Batlló. Kuckeswäert ass och dat typescht
Spuenescht Duerf, dat zu Barcelona nogebaut gouf.

1985 hunn d'Renovatiounsaarbechten un alle städtesche Muséeën ugefaangen an déi
meescht si mëttlerweil erëm fir déi Interesséiert op. Déi wichtegst Musséeë
sinn:



https://lb.wikipedia.org/wiki/Badminton

Badminton ass besser bekannt als Fiederball, mä ass mëttlerweil well sou bekannt
datt och Hobby-Spiller dëse Begrëff benotzen. Op der ganzer Welt sinn iwwer 14
Millioune Spiller an 156 Länner aktiv.

Badminton gehéiert zu de Réckschlagsportaarten a gëtt mat engem Fiederball
(Shuttlecock) a jeeweils enger Rackett pro Persoun gespillt. De Ball muss iwwer
d'Netz an dem Géigner säin Terrain gespillt ginn. D'Badmintondiszipline sinn
Eenzel, Dubbel a Mixt. Badminton gëtt bal nëmmen an der Hal gespillt.

Lëtzebuerg huet am Ganzen 21 Badmintonclibb. Et gëtt Jugend-, Senior, Loisir- an
Veteran-Championnater. Ausserdeem gëtt et all Joer eng "Coupe de Luxembourg" an
eng Jugend-, Senior- an Veteran-Landesmeschterschaft. Fir d'Seniore gëtt et
d'Masters-Tournoien (Eenzel, Dubbel, Mixt) a fir d'Jugend d'Grandprixtournoien
(Eenzel, Dubbel, Mixt).

De Ranking am Badminton ass an d'Klassen A, B, C, D agedeelt woubäi A déi bescht
ass. All lizenzéierte Spiller fänkt als D35 un a kann duerch Plussen, déi een
kritt, wann ee géint ee gläich oder méi héich klasséierte Spiller gewënnt, eng
Klass opsteigen. Falls ee géint ee méi niddreg oder gläich klasséierte Spiller
verléiert kann een och Minusse maachen. Et brauch een 12 Plussen fir eng Klass
ze steigen oder 6 Minusse fir eng Klass ze falen. Klassen: D35 - D30 - C25 - C20
- B15 - B10 - A05- A00

D'lëtzebuergesch Badmintonfederatioun heescht FELUBA (Fédération luxembourgeoise
de badminton) an hire President ass de Robert Smit.

Lëtzebuerg huet och eng Nationalequipe déi vum Nationaltrainer Hargiono aus
(Indonesien) trainéiert gëtt. D'Nationalequipe ass an e Senior-, A-, B- an
C-Kader agedeelt.



https://lb.wikipedia.org/wiki/Atheismus

De Begrëff Atheismus (v. griich.: άθεος - átheos: gottlos) bezeechent
zesummefaassent all Form vu philosopheschen oder weltuschaulechen Iddien, déi
d'Existenz vun engem oder méi Gëtter a ganz allgemeng vun transzendente Wiesen
negéiren.

D'Bezeechnung "Atheismus" fir eng Weltuschauung, déi d'Existenz vun engem Gott
negéiert, staamt aus dem 4. bis 3. Joerhonnert v. Chr. Si ass dem Theismus
entgéintgesat (cf. Theist).

De Begrëff ass ufanks als offälleg Bezeechnung ("gottlos") fir Uschauunge
gebraucht ginn, déi am Konflikt mat den etabléierte Relioune stoungen, an dacks
och fir nei entwéckelt reliéis Uschauungen, déi meeschtens duerchaus eege Gëtter
kannt hunn. Och d'Chrëschte goufen ufanks als atheoi (αθεoι) bezeechent.

Obwuel et Relioune gëtt, déi keng Gëtter kennen, versteet een hautdesdaags ënner
Atheiste Mënschen, déi der Iwwerzeegung sinn, datt et iwwerhaapt keng Gëtter
gëtt oder generell keng iwwernatierlech Wiesen (Geeschter, Engelen, Dämonen)
oder Forcen.



https://lb.wikipedia.org/wiki/Arabesch_Hallefinsel

D'Arabesch Hallefinsel (arabesch: جزيرة العرب Dschazīrat al-cArab), och einfach
Arabien, ass eng Regioun am extreme Südweste vun Asien, nieft Nordostafrika, déi
aus enger Hallefinsel an e puer Insele rondrëm besteet. Si erstreckt sech
ongeféier vun Nordwesten no Südosten an ass déi drëttgréisst Hallefinsel vun der
Welt. Zesumme mat e puer ugrenzende Staaten bilt se den Noen Osten.

Am Osten grenzt d'Arabesch Hallefinsel un de Persesche Golf an de Golf vum Oman.
Un der südlecher Säit gëtt se vum Arabesche Mier, dat zum Indeschen Ozean
gehéiert, a vum Golf vun Aden begrenzt. Am Weste schléissen sech de Suezkanal an
d'Rout Mier un. Am Norde kommen d'Arabesch Hallefinsel an d'Syresch Wüst ouni
kloer Grenz zesummen, mee déi nërdlech Grenze vu Saudi Arabien a Kuwait gëllen
generell als Enn vun der Arabescher Hallefinsel.

Tektonesch gesi bilt d'Hallefinsel déi Arabesch Plack. Geologesch gesi gehéiert
d'Hallefinsel zu der aler afrikanescher Kontinentalmass, och wa se duerch de
Gruefbroch vum Roude Mier getrennt ass. D'Hallefinsel ass mat der Grousser Nefud
an der Rub al-Chali am Süden bal vollstänneg e Wüstegebitt.

Op der arabescher Hallefinsel an de virgelagerten Insele leien déi haiteg
Staaten Saudi-Arabien, Jemen, Oman, Irak, Vereenegt Arabesch Emiraten, Bahrain,
Katar a Kuwait. Vun dëse Staaten ass Saudi-Arabien, dat haut ëmgangssproochlech
dacks mat der Bezeechnung Arabien gemengt ass, dat bei wäitem gréisste Land. Un
d'Regioun grenzen ausserdeem nërdlech d'Staaten Egypten a Jordanien.

E fréit Räich op der a wäiten Deeler onbewunnbarer Arabescher Hallefinsel war am
Süden dat legendärt Saba. Am 3. Joerhonnert v. Chr. huet d'Räich Himyar, dat un
der südwestlecher Spëtzt louch, u Muecht gewonnen; et huet säin
Herrschaftsberäich an de folgende Joerhonnerten bis no Somaliland a Sansibar
ausgedehnt an huet ëm 300 och Hadramaut eruewert, dat wéinst sengem Wäirauch- a
Myrrhe-Ubau säit alters hier bekannt war. Vun 355 bis 378 huet Abessinien
d'Räich Himyar ënnerworf an et christianiséiert. Ënner dem Schutz vun den
Sassaniden ass et, um Ufank vum 6. Joerhonnert dem Himyarkinnék Nuwas (Yusuf)
gelongen, e Groussräich am Süde vun der Insel opzeriichten; Den Nuwas huet de
jiddesche Glawen ugeholl. No der Chrëschteverfollegung duerch de Nuwas huet
Abessinien d'Räich ënnerworf. Den Abessinier sinn 572/75-628/30 d'persesch
Sassaniden gefollegt.

An Ënnerarabien ass d'Kinda-Federatioun derwäert ernimmt ze ginn. Am Norde gouf
et fir d'éischt d'Nabatäer, dunn d'Räich Palmyra, spéider och nach d'Räicher vun
de Ghassaniden an d'Lachmiden, déi zum Schluss och vun de Perser eruewert
goufen. Am Westen stoung den Oman, zäitgläich mam Jemen ënner persescher
Kontroll, d'Régioun Jamama huet nach bis zum Doud vum Mohammed eng eege Roll
gespillt.



https://lb.wikipedia.org/wiki/Apple_Inc.

Apple Inc. ass eng amerikanesch multinational Entreprise aus Kalifornien, déi op
den Design, d'Entwécklung an de Verkaf vun Elektronikproduite fir de grousse
Public, Computer Software, online Zerwisser a Personal Computere spezialiséiert
ass. Hir bekanntst Produite sinn d'Macintosh-Computeren, de Medieplayer iPod, de
Smartphone iPhone an den Tablet iPad. Zu hiren Onlinezerwisser zielen iCloud,
den iTunes Store an den App Store. Beispiller vun Apple Konsumentesoftware sinn
d'Betribssystemer Mac OS X an iOS, de Mediebrowser iTunes an de Webbrowser
Safari. Apple geheiert och den iTunes Store, de weltwäit gréisste
Museksdistributeur.

Apple gouf den 1. Abrëll 1976 vum Steve Jobs, Steve Wozniak a Ronald Wayne mam
Zil gegrënnt, PCen z'entwéckele an ze verkafen. D'Entreprise gouf den 3. Januar
1977 als Apple Computer, Inc. incorporéiert. Den 9. Januar 2007 gouf den Numm an
Apple Inc. ëmgeännert, fir de Wiessel op Elektronikproduite fir de grousse
Public ze reflektéieren.

Apple ass no Samsung Electronics déi zweetgréisst Entreprise am Beräich vun der
Informatiounstechnologie (no Revenu gemooss), an den drëttgréissten
Handyproduzent. Am November 2014 ass Apple déi éischt US-amerikanesch Entreprise
ginn, där hire Wäert 700 Milliarden US-Dollar iwwerschratt huet. 2014 hat Apple
iwwer 72.000 Vollzäit-Employéen an e Joresakommes vun US$182 Milliarden.



https://lb.wikipedia.org/wiki/Antarktis

D'Antarktis (oder Antarktik) ass de südlechste Kontinent op der Äerd. E läit
ronderëm de Südpol, ronderëm ass den Antarkteschen Ozean. D'Antarktis huet eng
Fläch vu 14 Millioune km², wouvun 98% vune enger Couche Äis bedeckt ass, déi an
der Moyenne 1,6 km déck ass. Se besteet aus enger Haaptinsel an enger Rëtsch méi
klengen.

D'Antarktis ass dee kaalsten an dréchenste Kontinent, an dee mam meeschte Wand.
Well et wéineg Nidderschlag (an der Mëtt vum Kontinent an der Moyenne 20 mm am
Joer) gëtt ass d'Antarktik, 'technesch' gesinn, déi gréisst Wüst op der Äerd. Et
gëtt keng permanent mënschlech Siidlungen, an et gouf do och ni eng indigen
mënschlech Bevëlkerung. Eenzeg déi Planzen an Déieren, déi net kriddeleg géint
Keelt, Luuchtmanktem an Ariditéit sinn, kënnen do iwwerleiwen, sou wéi
d'Pinguinen, d'Séihënn, verschidde Fësch, Crustacéen, Mooser, Flechten an Algen.

Den Numm "Antarktis" kënnt vum ale Griicheschen ἀνταρκτικός (antarktikós), wat
souvill heescht wéi "déi aner Säit vun der Arktis". D'Arktis hirersäits ass nom
griicheschen Numm vum Stärebild vum Klenge Bier (arktos = Bier) genannt ginn.

D'Antarktis huet e besonnesche Status: Duerch den Antarktis-Traité vun 1959 an
de Protokoll vu Madrid vun 1991 sinn do militäresch Aktivitéite verbueden an och
d'Sichen no mineralesche Buedemschätz, dees et wier fir wëssenschaftlech
Zwecker. Eng 4.000 Fuerscher aus ville Länner sinn do aktiv. Well en eng
Naturreserv ass, ass de Kontinent och duerch verschidde Konventiounen an Accorde
geschützt, fir d'Biodiversitéit do z'erhalen.

Déi éischt Kéier, wou d'Antarktis gesi gouf, war 1820 duerch d'Equipage vun dräi
Schëffer, deenen hir Kapitänen de Fabian Gottlieb von Bellingshausen (vun der
Keeserlech-Russescher Marine), den Edward Bransfield (Royal Navy) an den
Nathaniel Palmer (en amerikanesche Séifuerer) waren. Dat éischt attestéiert
Betriede vum Kontinent war duerch den amerikanesche Séifuerer John Davis, de 7.
Februar 1821, wat awer vu verschiddenen Historiker ugezweiwelt gëtt..

Tëscht 1895 an 1922 gouf et eng ganz Rëtsch Expeditiounen, wouvu bei villen e
wichtegt Zil war, als Éischt de Südpol z'erreechen. Deen éischten, deen dat
fäerdegbruecht huet, war de Roald Amundsen, de 14. Dezember 1911. De Britt
Robert Falcon Scott, koum ee Mount méi spéit, an ass um Réckwee gestuerwen.
Tëscht dem 24. November 1957 an dem 2. Mäerz 1958 huet
d'Fuchs-Hillary-Expeditioun et als éischt fäerdegbruecht, um Landwee queesch
duerch de Kontinent ze fueren (mat engem Schnéimobil vun der Tucker Sno-cat
Corporation). Dobäi gouf och d'Héicht vum Kontinent an d'Déckt vum Äis gemooss.

D'Antarktis gëtt duerch d'Transantarktesch Biergketten, déi sech tëscht dem
Ross-Mier an dem Weddell-Mier erstreckt, an zwee gedeelt.

Ongeféier 90 % vum ganzen Äis op der Welt (an deemno 70 % vum Séisswaasser vun
der Welt) sinn do. Géif all dat Äis schmëlzen, géif den Niveau vun d Mierer ëm
60 Meter an d'Luucht goen. Den héchste Punkt vun der Antarktis ass mat 4.892
Meter de Mount Vinson an den Ellsworth-Bierger. Den Erebus-Bierg op der Ross
Insel ass deen am südlechste geleeënen aktive Vulkan op der Äerd. Et gëtt och
iwwer 70 Séien, déi ënner der Äiscouche sinn ("subglaziär Séien"). An engem vun
deene konnt nogewise ginn, datt et do mikrobescht Liewe géif.

Déi bis ewell niddregst (natierlech) Temperatur, déi jee gemooss gouf, war
-89,2 °C, bei der russescher Fuerschungsstatioun Vostok, den 21. Juli 1983.
D'Minimaltemperaturen am Wanter leie dann och bannen am Kontinent tëscht -80 °C
a -90 °C an d'Maximaltemperaturen, am Summer, no bei der Küst, tëscht 5 °C a
15 °C. D'Antarktis ass deemno méi kal wéi d'Arktik, éischtens, well e groussen
Deel vun hir 3 km iwwer dem Mier läit, wou et souwisou méi kal ass, mä och, well
d'Arktis am Mier läit, a sou déi relativ méi héich Temperatur duerch d'Äis no
uewe weidergi gëtt.



https://lb.wikipedia.org/wiki/Albedo

D'Albedo (lat. albedo = „Wäissheet“; lat. albus = wäiss) ass eng Mooss fir
d'Réckstralverméige vun diffus reflektéierenden (reemittéierenden), also
Uewerflächen, déi net selwer liichten.

D'Albedo ass virun allem an der Meteorologie vu Bedeitung, wou si Aussoen
doriwwer erméiglecht, wéi staark sech d'Loft iwwer verschiddenen Uewerflächen
erwiermt. Si fënnt och an der 3D-Computergraphik Uwendung, wou si als Mooss fir
déi diffus Streekraaft vu verschiddene Materialie fir d'Simulatioun vun der
Volumenstreeung déngt.

Glat Uewerfläche wéi Waasser, Sand, Schnéi hunn e relativ héijen Undeel vu
Reflexioun, hir Albedo ass dofir staark ofhängeg vum Afallswénkel vun der
Sonnestralung (kuckt Tabell).

D'Venus huet mat enger mëttlere sphäreschen Albedo vun 0,76 e ganzt héicht, de
Äerdmound mat duerchschnëttlech 0,12 e ganz klengt Réckstralverméigen an d'Äerd
huet eng mëttel sphäresch Albedo vun 0,39. De bis elo héchste gemoossene Wäert
fält mat 0,99 op de Saturnmound Enceladus an déi niddregst Moyenne gouf mat
nëmmen 0,03 um Koméit Borrelly festgestallt.



https://lb.wikipedia.org/wiki/Adygien

D'Republik Adygeja oder Adygien, am Nordkaukasus, ass eng kleng autonom Republik
am südlechen Deel vum europäesche Russland, déi den 31. Mäerz 1992 e
Federatiounsvertrag mat Russland ënnerschriwwen huet. D'Haaptstad ass Maikop
Myjeqwape.

D'Republik ass eng Enklav vun der Regioun Krasnodar. Am Nordweste grenzt se un
de Krasnodarer Stauséi, am Norden an Nordoste orinetéiert sech d'Ofgrezung méi
oder manner um Floss Laba. Am Süde fängt d'Biergwelt vum Kaukasus un, mat véier
3000er um Gebitt vun der Republik, an do läit och de gréissten Deel vum
Kaukasus-Naturreservat.

D'Adygejer (Tscherkessen), déi der Republik den Numm ginn hunn, maachen haut
just nach e Véirel vun der Bevëlkerung aus. Zënter 1939 sinn d'Russen déi
gréisste Volleksgrupp (2010 koume se op 63,6%).

No enger offizieller Ëmfro aus dem Joer 2012 si 35,4% vun der Bevëlkerung
russesch orthodox, 30% si spirituell awer net reliéis, 13% bekenne sech zum
Islam, 9% sinn Atheisten, an de Rescht gehéieren zu Splittergruppen, anere
Reliounen oder hunn net op d'Fro geäntwert.

D'Géigend gouf zënter dem 6. Joerhonnert vu Byzanz aus christianiséiert.
D'Genueser hunn e puer Handelsplazen a Festungen an der Regioun vun den
Tscherkesse gebaut. Vum 16.–19. Joerhonnert u sinn d'agebueren Adygejer ënner
dem Afloss vun de Krimtatare lues a lues zum Islam iwwergetratt.

Den 21. Mai 1864 hunn déi russesch Truppen d'Tscherkessen als leschte vun den
nordkaukasesche Vëlker bezwongen. Honnertdausende sinn an der Folleg an
d'Osmanescht Räich verdriwwe ginn, net wéineg sinn der dobäi gestuerwen. Duerno
si vill Russen an d'Republik agewandert.



https://lb.wikipedia.org/wiki/Adrien_Ries

Den Adrien Nicolas Michel Ries, gebuer de 14. Juli 1933 zu Biwels am Éislek,
gestuerwen den 10. Oktober 1991 zu Ribeauvillé am Elsass, war e lëtzebuergesche
Jurist, Ekonomist an Auteur.

Den Adrien Ries huet, no senge Secondairesstudien an der École apostolique vu
Clairefontaine an zu Eupen, op der Universitéit Léiwen Droit an Economie
studéiert. Bei der Shell zu Bréissel huet hie seng éischt berufflech Erfarunge
gesammelt, a vun 1962 bis 1986 huet hie Carrière bei der Europäescher
Kommissioun gemaach.

Nieft enger Rëtsch Publikatiounen iwwer economesch Themen, haaptsächlech der
Agrarpolitik, der Lëtzebuerger Economie, dem Automobil an der Medielandschaft,
bleift hie ville Lëtzebuerger als villsäitegen Auteur vun Tagebicher,
Reesreportagen a virun allem als Kolumnist a verschiddenen Zeitungen a
Périodiquen an Erënnerung. An der Press huet hien och ënner verschidde Pseudonym
publizéiert: Stefan Klein, Alexander Noerdlinger & Addes.

Den Adrien Ries huet 1970 de Begrëff Nordstad gepräägt, deen den urbane
Ballungsraum ëm Dikrech an Ettelbréck bezeechent. Fir dëst ze honoréiere gouf am
Joer 2006 den nationale Wanderwee Sentier Adrien-Ries ugeluecht, deen iwwer
49 km ronderëm d'Nordstad-Gemenge féiert.



https://lb.wikipedia.org/wiki/%C3%89istr%C3%A4icheschen_Ierffollegkrich

Den Éisträicheschen Ierffollegkrich ass 1740 nom Doud vum Karl VI. ausgebrach, a
sollt bis 1748 daueren.

Am Joer 1740 ass et eriwwer mam Gläichgewiicht an Europa, an dat mam Doud vun
zwee groussen Herrscher. Nom Doud vum Friedrich Wilhelm I. geet d'Kroun u säi
Bouf, de Friedrich II., deemools 28 Joer jonk, deen de Ruff vun engem "Bel
Esprit" huet, an sech haaptsächlech mat Museker, Philosophen a Poeten ofgëtt,
also als "ongeféierlech" gëllt. Den Doud vum Keeser Karl VI. ass do scho méi
problematesch. D'Pragmatesch Sanktioun, duerch déi seng Duechter Maria Theresia
sollt d'Territoirë vun der Monarchie ierwen, gouf net vun allen europäeschen
Herrscher unerkannt. De gréisste Problem war net, wat si ierwe sollt, mä wien
alles dovu profitéiert. Bestuet war d'Maria Theresia nämlech mam François III.
vu Loutrengen, an duerch d'Ierfschaft hat dësen eng Chance zum Keeser gewielt ze
ginn. Fir Frankräich hätt dat d'Habsburger als direkt Nopere bedeit, wat si op
kee Fall wollten. Doriwwereraus haten de Friedrich vu Preisen an de Karl
Albrecht, Kurfürst vu Bayern hir eege Meenungen wéi den Territoire am beschte
kéint opgedeelt ginn.

Dem Friedrich II. säin Ugrëff op Schlesien am Dezember 1740 provozéiert de
Krich. De jonke Kinnek vu Preisen notzt de Moment aus fir seng eege Lännereien
op Käschte vun Éisträich ze vergréisseren, wat duerch d'Ierffolleggedeessems
geschwächt ass.

Den 11. Dezember setzt de Friedrich II. der Maria Theresia en Ultimatium, an dem
hien Schlesien als Präis fir seng Unerkennung vun der Pragmatescher Sanktioun a
seng Ënnerstëtzung fir d'Wiel vun hirem Mann François zum Keeser fuerdert. Ouni
op eng Äntwert ze waarden, falen d'Preisen de 16. Dezember a Schlesien an, a
besetzten d'Gebitt ouni grouss Resistenzen. D'Éisträicher hu sech a Béimen a
Mähren zréckgezunn an d'Preusse konnten de ganze Wanter iwwer a Schlesie
bleiwen. Nëmmen nach d'Festunge Glogau, Brieg an Neisse waren an éisträichescher
Hand. De 5. Abrëll 1741 kënnt et zu der Schluecht vu Mollwitz, enger Victoire
fir d'Preisen. Dës Victoire encouragéiert d'Fransousen, de Kurfürst vu Bayern
aktiv bei senger Campagne z'ënnerstëtzen, fir zum däitsche Keeser gewielt ze
ginn. Ausserdeem gëtt zu Versailles och iwwer eng Allianz mam Kinnek vu Preisen
nogeduecht, deen jo awer méi staark ass, wéi dat ugeholl gouf. De 5. Juni 1741
schléissen déi dräi eng Allianz. De Karl-Albrecht kritt d'Stëmm vum Kurfürst vu
Brandenburg zougeséchert an eng militäresch Hëllef vu Frankräich. Dem Friedrich
seng Eruewerungen a Schlesien ginn unerkannt, an de Louis XV. kritt Berg a
Juliers. Schonn am Mee 1741 war et zu enger Allianz tëscht Bayern a Spuenien
komm, déi zu Nymphenburg ënnerschriwwe gi war: de Karl-Albrecht huet dem
Philippe V. seng Rechter op d'italienesch Territoirë vun den Habsburger
unerkannt.

Sou entsteet eng Koalitioun géint Éisträich, ouni datt Frankräich der Maria
Theresia oppen de Krich erkläert huet. De Maillebois passt mat enger Arméi zu
Hannover op, datt d'Englänner neutral bleiwen, an an der Tëschenzäit mécht sech
de Belle-Isle mat enger zweeter Arméi op de Wee Richtung Éisträich.

De Karl Albrecht vu Bayern féiert seng Truppen, déi aus Fransousen a Bayern
bestinn, an Ueweréisträich. De Moritz vu Sachsen, deen e Corps vun dëser Arméi
leet, hëlt Linz a Passau an, bedreet Wien a marschéiert a Béimen an. Hien
erreecht och, datt säi Brudder Friedrich August, Kurfürst vu Sachsen a Kinnek vu
Polen, sech an de Krich amëscht. Trotz dem Verhale vum Friedrich II., deen
obschonn hien eng Allianz mat Frankräich huet, de 7. Oktober 1741 e separate
Waffestëllstand zu Klein-Schellendorf mat der Maria Theresia aushandelt, zéien
sech d'éisträichesch Truppen zréck.

Am November belageren d'franséisch Truppe Prag an huelen d'Stad schliisslech an.
De Karl Albrecht mécht seng Entrée zu Prag a léisst sech als Karl III. zum
Kinnek vu Béime kréinen. Duerno verléisst hie Prag nees, a léisst d'Stad de
Fransousen ënner dem Commandement vum de Broglie. De Karl Albrecht reest op
Frankfurt wou hien de 24. Januar 1742 zum Keeser ënner dem Numm Karl VII.
gewielt gëtt.

1742 geet et fir Éisträich allerdéngs nees biergop. D'Maria Theresia war trotz
dem Réckzuch nämlech net inaktiv bliwwen. De 25. Juni 1741 gëtt si zur Kinnigin
vun Ungarn gekréint, an duerch eng grouss Ried um Reichstag den 11. September
sinn d'Ungaren averstanen, hir eng Arméi vun 40.000 Mann zur Verfügung ze
stellen. Aus dem Tiroul kënnt weider Ënnerstëtzung. Sou kënnen d'Éisträicher
Linz zréckerueweren an a Bayern afalen. Den 23. Februar 1742 huelen si souguer
München an. De Friedrich II. huet an der Tëschenzäit de Waffestëllstand vu
Klein-Schellendorf "vergiess", an ass a Mähren agefall. De 17. Mee 1742 gëtt et
op en Neits eng Victoire fir d'Preisen géint d'Éisträicher an der Schluecht vu
Chotusitz. No Virverhandlungen zu Breslau kënnt et zu engem Friddensvertrag
tëscht Preisen an Éisträich den 28. Juli 1742 (Traité vu Berlin).

Well de Friedrich II. sech och net méi u seng Allianz mat Frankräich hält, stinn
des elo eleng a Béimen. Prag gëtt vun den Éisträicher zréckeruewert. Dem
Belle-Isle geléngt et awer an engem spektakuläre Manöver mat 15.000 Mann aus der
Stad ze kommen. Prag kapituléiert den 2. Januar 1743. D'Campagne a Béimen ass en
Echec vun der anti-éisträichescher Politik vum Belle-Isle an huet schlussendlech
nëmmen dem Friedrich II. erlaabt, Schlesien anzehuelen.

1743 schéckt England der Maria Theresia Truppen, ouni Frankräich de Krich
z'erklären. Den George II. begéint de 27. Juni 1743 bei Dettingen um Main der
Arméi vum Noailles, a gewënnt des Schluecht. Um Enn vum Joer 1743 zéien sech
d'Fransousen op de Rhäin zréck, a reorganiséieren d'Arméi.

De Krich huet sech net nëmmen op däitschen Territoiren ofgespillt, mä och an
Italien. Allerdéngs sinn des Kämpf extrem zweetrangeg, wat de ganze Krich ugeet.
De Charles-Emmanuel vun der Savoie hat zwar d'Pragmatesch Sanktioun net
unerkannt, mä kritt awer Angscht, eleng géint d'Spuenier do ze stoen bei senge
Versich Mailand z'erueweren. Sou muss hien eng Säit wielen, an hie schléisst
sech der Maria Theresia un a gëtt vun den Englänner ënnerstëtzt. 1743 kënnt et
zur Schluecht vu Campo-Santo, mä ouni eendeitege Gewënner. Zu Worms ginn den 13.
September Accorden ënnerschriwwen wouduerch et zu enger Allianz tëscht
Éisträich, England a Sardinie kënnt: De ie Charles-Emmanuel kritt eng Arméi vun
30.000 éisträicheschen Zaldote gestallt, Subsiden, an eng Partie vun den
Territoiren ronderëm Mailand. Dofir muss hien d'Pragmatesch Sanktioun
akzeptéieren. No dësem Ofkommes brécht de Louis XV. all Verhandlunge mat der
Savoie of, a schléisst mam Traité vu Fontainebleau de [[25. Oktober 1743, en
zweete Familljepakt mat Spuenien. Déi zwou Monarchien halen zesumme fir Mailand
a Parma zréck z'erueweren. Spuenien hofft souguer Gibraltar a Minorca
zréckzekréien. Italien an d'Mëttelmier sinn 1744 dei nei Bühn vun dësem
Krichsspektakel. De Prënz vu Conti kann Nice erueweren.

Och England bleift net verschount. Et gëtt ëmmer nees Pläng fir Invasiounen an
England, mam Zil dem Old Pretender James III. nees zréck op den Troun ze
hëllefen. Mä schlussendlech bleift et bei enger passiver Sympathie vum Louis XV.
fir d'Jakobiten.

Preisen verfollegt weiderhi seng eege Politik, trotz Allianzen. Sou probéiert
hien eng nei Allianz mat Frankräich ze schléissen, obschonn hie sech mat der
Maria Theresia gëeenegt hat. D'Sympathie fir de Kinnek vu Preisen, dee blann vum
d'Argenson ënnerstëtzt gëtt, ass ënner anerem duerch de Voltaire a Frankräich
grouss. D'Maria Theresia kann de Friedrich August vu Sachsen als Alliéierte
gewannen, mä si verléieren d'Schluecht zu Hohenfriedeberg de 4. Juni 1745 an de
Friedrich II. kann Dresden anhuelen. De 25. Dezember 1745 ënnerschreift de
Friedrich II. mat Éisträich a Sachsen de Fridde vun Dresden an zitt sech
definitif aus dësem Krich zréck.

De Louis XV. ass selwer un der Spëtzt vun der Campagne an Holland am Joer 1744.
Mat zwou Arméie marschéiert hien am Mee an. D'Belagerunge loossen net laang op
sech waarden: de 25. Juni huelen d'Fransousen Ypres an, den 10. Juli Furnes.
D'Schnellegkeet vun dëser Campagne léisst ganz Europa staunen, a beweist datt
Frankräich nach ëmmer e staarke Géigner ass. D'Éisträicher erhéigen hiren Drock
op den Elsass a bedrohe Loutrengen. De Louis XV. verléisst Flandern a mécht sech
op de Wee Richtung Osten, wou hien d'Éisträicher nees zréckdränge kann.
D'Flandernarméi iwwerléisst hien dem Moritz vu Sachsen. De Louis XV. muss sech
allerdéngs dann zu Metz zréckzéien, nodeem hien e geféierlecht Féiwer kritt hat.

1745 ännert sech d'Gesiicht vum Krich. Nodeem de Keeser Karl VII. den 20. Januar
stierft, kann d'Maria Theresia en Ofkommes mat sengem Ierwe schléissen (Traité
vu Füssen, 20. Abrëll), an de Wee ass fräi fir hire Mann, deen elo zum Keeser
gewielt gi kann. Et geet mëttlerweil och net méi ëm éisträichesch Ierfschaften,
de Krich entwéckelt sech zu engem Konflikt tëscht Frankäich a Groussbritannien.
Den 11. Mee 1745 kënnt et zur Schluecht vu Fontenoy, enger eklatanter Victoire
fir d'Fransousen géint d'Alliéiert (Groussbritannien, Éisträich, Holland). Dës
Victoire gëtt virun allem vum Voltaire, deen zu dësem Zäitpunkt Historiograf vum
Kinnek ass, glorifizéiert. D'Campagne vun 1745 geet séier virun. Nodeem Tournai
ageholl ass, fale Gand, Bruges, Ostende an Nieuport. Ouni eng Wanterpaus
anzeleen, profitéiert de Moritz vu Sachsen vun der Situatioun, an hëlt den 21.
Februar 1746 Bréissel an.

Vu 1746 bis 1747 gëtt et weider franséisch Campagnen, déi sech un d'Victoire vun
de Jore virdrun uleenen. 1747 schléisst de Moritz vu Sachsen d'Eruewerung vun
Holland of.

No der terribler Belagerung vu Berg-op-Zoom sëtzen sech d'Kontrahenten 1748
schlussendlech un een Dësch a verhandelen de Fridden.

De 25. Oktober 1748 gëtt de Fridden zu Oochen ënnerschriwwen. Zur allgemenger
Iwwerraschung iwwerléisst de Louis XV. seng Eruewerungen an Holland nees den
Éisträicher, a gëtt sech mat Parma an Guastalla als Kompensatioun zefridden.
D'Wal vum François vu Loutrengen zum däitsche Keeser gëtt vun alle Groussmächt
akzeptéiert. 1749 zéien sech d'Fransousen aus Holland zréck. Duerch seng
Generositéit kann de Louis XV., arbitre de l'Europe, d'Bourbonen an d'Habsburger
nees méi no zesummeféieren.



https://lb.wikipedia.org/wiki/Yunnan

De Yúnnán ( chinesesch: 云南 oder 雲南, "Südlech vun de Wolleken") ass eng Provënz
am Südweste vun der Volleksrepublik China. Mat 394.100 Quadratkilometer ass se
ongeféier sou grouss wéi Däitschland an Holland zesummen.

De Yunnan huet eng grouss Varietéit vu Biotopen: vu schnéibedeckte Bierger bis
zu Däller mat tropescher, respektiv subtropescher Vegetatioun ass alles
vertrueden. Am Yunnan liewen déi lescht 250 Elefanten aus China a fräier Natur.

De Yunnan grenzt un déi Autonom Territoiren Tibet a Guangxi an un d'Provënzen
Sichuan a Guizhou. Weiderhi grenzt et un d'Staat Vietnam, Laos a Myanmar
(Birma).

De Yunnan ass déi Provënz a China mat der héchster ethnescher Diversitéit. Eng
38 % vun der Bevëlkerung gehéieren zu ethnesche Minoritéiten, dorënner de Yi, de
Bai, den Hani, den Dai, de Miao, de Lisu, den Hui, de Lahu, de Va, den Naxi, de
Mosuo, de Yao, den Tibeter, de Jingpo, de Blang, de Primi, den Nu, den Achang,
de Jino, de Mongolen, den Derung, de Mandschu, de Sui an de Bouyei.

Den Téi ass eent vun de bekanntste Produkter aus der Provënz. Zënter dem Enn vum
19. Joerhonnert gëtt do och Kaffi ugebaut.

Touristesch Stied am Yunnan sinn Dali, d'Naxi-Stad Lijiang, Shangri-La, Shilin a
Jinghong zu Xishuangbanna.

D'Alstad vu Lijiang (13. Jh.) ass zanter 1997 eng UNESCO-Kultur-Weltierfschaft.
Och de "Stenge Bësch" bei Shilin, 120 Kilometer südëstlech vu Kunming, steet op
där Lëscht. Dat si Karstformatiounen am Kalleksteen, déi wéi Tierm bis zu 30
Meter héich an d'Luucht stinn.



https://lb.wikipedia.org/wiki/Yann_Tonnar

De Yann Tonnar, gebuer de 4. Juli 1975 an der Stad Lëtzebuerg, ass e
lëtzebuergesche Journalist, Regisseur a Filmmécher.

Hien huet als Free-lance Journalist bei RTL Tele Lëtzebuerg geschafft, wou e
Reportage gemaach huet. Duerno huet en um New York Film Institute eng Ausbildung
gemaach.

Hie realiséiert zanterhier Clippen (Wal- a Musikclippen), Kuerzfilmer (ë. a.
Pierres sonores, zesumme mam Pinuccio Sciola a Claude Lenners an Unknown Lying
Object zesumme mam Claude Grosch) an huet mat Weilerbach säin éischten
Dokumentar-Moyen-métrage gemaach, deen am Februar 2008 am Kino erauskoum. Am
Juni 2010 huet hien zesumme mam Pascal Becker en Documentaire iwwer Emigratioun
mam Titel Mir wëllen net bleiwen erausbruecht.

2011 ass säin drëtten Documentaire, Schrebergaart, an d'Kinoe komm. Den 12.
November 2013 hat Atelier Luxembourg, en Documentaire vun him iwwer véier
Kënschtler, Première. Am Februar 2014 ass säin Documentaire De Bopebistro Tour
op RTL Tele Lëtzebuerg eng éischt Kéier gewise ginn.



https://lb.wikipedia.org/wiki/Willi_Forst

De Willi Forst, gebuer als Wilhelm Anton Frohs de 7. Abrëll 1903 zu Wien an och
do gestuerwen den 11. August 1980, war en éisträichesche Schauspiller,
Dréibuchauteur, Filmregisseur, Filmproduzent a Sänger.

Als Schauspiller war hien am Kino vun 1920 un ze gesinn. Am Joer 1925 gouf hien
am Metropoltheater zu Berlin als lyreschen Tenor engagéiert. Seng éischt grouss
Roll am Kino krut hien am Film Café Elektric vum Gustav Ucicky mat der Marlene
Dietrich an der Haaptroll.

Vun 1933 un huet hien och mat Erfolleg als Regisseur Filmer gedréint wéi eng
Franz Schubert-Biographie Leise flehen meine Lieder (1933), weider da Maskerade
(1934), Burgtheater (1936), Bel Ami (1939) a Wiener Blut (1942).

Nom Zweete Weltkrich hat hie just nach ee groussen Erfolleg mam Film Die
Sünderin (1950) mat der Hildegard Knef an der Haaptroll. Géint dëse Film huet
d'kathoulesch Kierch souwuel an Däitschland wéi och zu Lëtzebuerg staark
protestéiert, wat awer trotzdem 7 Milliounen Däitscher net dru gehënnert huet de
Film kucken ze goen.



https://lb.wikipedia.org/wiki/Wiener_Kongress

De Wiener Kongress (18. September 1814 bis 9. Juni 1815) war eng Konferenz vun
alle politesche Muechte vun Europa, déi sech no der Néierlag vum napoleonesche
Frankräich zesummefonnt hunn, fir d'politesch Landkaart vum Kontinent nei ze
zeechnen. De Kongress gouf vum Fürst vu Metternich geleet.

D'Verhandlunge sinn och virugaangen, wéi den Exkeeser Napoleon I. aus sengem
Exil op Elba a Frankräich hannescht goung, fir do am Mäerz 1815 seng Muecht erëm
hierzestellen. De Schlussakt vum Kongress gouf néng Deeg virum Napoleon senger
definitiver Néierlag bei Waterloo ënnerschriwwen.

Ënner de Participanten vum Kongress waren de Fürst vu Metternich fir Éisträich,
de preisesche Fürst vun Hardenberg an den Zar Alexander I. vu Russland, déi sech
zu der sougenannter Helleger Allianz zesummegedoen haten, an och de Viscount
Castlereagh fir England an de Talleyrand fir Frankräich.

An deene meeschten anere Punkten huet de Kongress versicht, zu de Grenze vun
1792 zréckzekommen an déi konservativ Monarchien an Europa nees anzesetzen – och
a Frankräich wou d'Bourbonendynastie nees un d'Muecht kënnt, mam Louis XVIII.
als Kinnek.



https://lb.wikipedia.org/wiki/Wanter

De Wanter ass eng vun de véier Joreszäiten déi et an den temperéierten Zone vun
der Äerd gëtt.

Jee nodeem een op der Nordhallefkugel oder Südhallefkugel ass, gëtt tëscht dem
Nordwanter oder dem Südwanter ënnerscheet.

Duerch d'Rotatioun vun der Äerd ëm d'Sonn verännert sech den Zenitstand vun der
Sonn tëscht dem südlechen an dem nërdleche Wendekrees, an doduerch kënnt de
Wanter all Joer eng Kéier op all Hemisphär erëm.

Astronomesch gesi fänkt de Wanter op der Nordhallefkugel mat der Wantersonnewend
un, dat ass da wann d'Sonn am Senkel iwwer dem Südleche Wendekrees steet, an
d'Deeg am Norden déi kierzt vum Joer sinn.

Duerno ginn d'Deeg erëm méi laang an de Wanter hält mat der Equinoxe vum
Fréijoer op, d. h.:

Well d'Ëmlafbunn vun der Äerd ëm d'Sonn ëm 1,7 % vun der idealer Kreesbunn ewech
geet sinn déi véier Joreszäiten net gläich laang. Den Nordwanter ass well
d'Nordhallefkugel méi no zur Sonn ass (Perihel den 3. Januar) och liicht méi
mëll.



https://lb.wikipedia.org/wiki/Un_der_Atert

Un der Atert ass e lëtzebuergescht Lidd mat engem Text vum Jean-Pierre Welter op
d'Weis vun Oh My Darling, Clementine, enger amerikanescher Western-Ballad.

De Bauer Péitche Lauer a seng Duechter Josefin vu Réiden hu vill Zodi mateneen,
an de Péitche wollt sech scho méi laang vum Josefin trennen.

Wéi dunn d'Josefin enges Daags um Bord vun der Atert ausgerutscht an an
d'Waasser gefall ass, léisst de Péitchen et ënnergoen an erdrénken, mat der
Ausried datt hien d'Waasser scheit (net schwamme kann).

Oh My Darling, Clementine ass 1884 an Amerika entstanen, dat wahrscheinlech op
der Basis vun engem Lidd vun 1864.

Am Zweete Weltkrich, Enn 1944, huet de Welter an engem Café zu Réiden en
amerikaneschen Offizéier kennegeléiert, deen him enges Owes d'Lidd Darling
Clementine virgesongen huet.

Gläich drop, ufanks 1945 huet de Jempi Welter op dës Melodie en Text op
Lëtzebuergesch geschriwwen. Aus dem Clementine gouf d'Josefin, den anonymen
amerikanesche Goldgriewer gouf zum Bauer Péitche Lauer, an aus dem Sacramento
River gouf d'Atert.



https://lb.wikipedia.org/wiki/Televisioun

Televisioun (kuerz: TV) ass en Telekommunikatiounsmedium, dat benotzt gëtt fir
beweeglech Biller an Toun ze senden an z'empfänken. Televisiounbiller kënne
monochromatesch sinn (schwaarz a wäiss), faarweg oder an dräi Dimensiounen.
Televisioun kuckt ee meescht um Televisiounsapparat.

Ënner der Fernsehtechnik versteet een déi Technik, déi hanner der Televisioun
stécht. De Prinzip vun den Fernsehtechnik baséiert op der Projektioun vun
Eenzelbiller, déi séier hannerenee gewisen, zu enger Bewegung ginn.

Fir datt d'A eng méiglechst fléissend Bewegung gesäit, mussen op d'mannst 20
Biller pro Sekonn (B/s) ugewisen. Allerdéngs gouf fir Fernsehiwwerdroungen an
Europa 25, an Amerika 30 Biller pro Sekonn gewielt.

Doduerch stellt sech awer e Problem: et entsteet e Flimmeren. Fir dee Problem
z'ëmgoen, gouf d'Zeilesprongverfahren entwéckelt. De Problem hätt een och nach
anescht léise kënne, beispillsweis doduerch datt ee 50 Biller pro Sekonn
ugewisen hätt. Dat hätt allerdéngs d'Bandbreed ze vill vergréissert. Och dat
duebelt Uweise vun engem Bild hätt de Problem vum Flimmeren ënnerdréckt, mä
dofir hätt all Bild misse kuerzzäiteg tëschegespäichert ginn, wat deemools
allerdéngs nach technesch ze opwänneg war.

D'optescht Signal vun der Bildvirlag gëtt vun engem Bildophueler
(optesch-elektresche Wandler) erfaasst, an en elektrescht Signal ëmgesat an dem
Bildwiddergabegerät (elektresch-optesche Wandler) zougefouert.

Well dat komplett Bild awer net an enger Kéier iwwerdroe ka ginn, gëtt et vum
Bildophueler a vill kleng Bildpunkten, Pixelen, opgedeelt. E Pixel ass déi
klengst Fläch bei der Bildzerdeelung, wou selwer keng Faarfënnerscheeder méi
méiglech sinn.



https://lb.wikipedia.org/wiki/Tektonik

D'Tektonik befaasst sech mam aktuelle Bau vun der Äerdkuuscht a mat hire
Bewegungen a Stäerkten. D'Wëssenschaft vun der Tektonik beschreift d'Bewegunge
vun de Lithosphär-Placken an déi Kraaft, déi tëscht hinne wierkt, a gëllt bis
haut als Grondlag vun der moderner Geologie.

Déi baussenzeg Schicht vun der Äerd ass d'Lithosphär. Si besteet aus engem
Mosaik vun tektonesche Placken déi jeeweils vun der Äerdkuuscht an dem
ieweschten Deel vum Äerdmantel gebilt ginn. D'Kontinenter schwammen op dëse
Placken, déi sech ëmmer ganz lues bewegen. D'Kontinenter bestinn aus décke
Kuuschtendeeler, d'Ozeaner hu méi eng dënn Kuuscht.

Duerch déi Bewegunge ginn d'Kontinenter ausernee gerappt an nei Mierer entstinn.
All d'Äerddeeler wéi se haut sinn, ware fréier een eenzege grousse Kontinent, de
Pangäa. D'Placke kënnen awer och d'Kontinenter zesummestoussen. Dobäi entsti
Schichte vu Gestengs a gewalteg Biergketten.

Wa Placken zesummestoussen nennt een dat Subduktioun. Dat geschitt meeschtens do
wou eng dicht ozeanesch Lithosphär op eng méi liicht kontinental stéisst. Déi
ozeanesch daucht ënner déi kontinental Plack an d'Asthenosphär. Déi Schicht vum
Äerdmantel ass gliddeg waarm an een Deel vun der Kuuscht schmëlzt. ¨

Wa Placken auserneen driften, meeschtens geschitt dat ënner den Ozeaner, ka
flëssegt Gestengs aus dem Mantel eropkommen an der Lithosphär nei Matière
bäiginn. Sou Plaze gi Bildungszone genannt, well nei Kuuscht gebilt gëtt.

Duerch d'Zesummespill vun den tektonesche Placken entsti spektakulär
Naturspiller op der Welt, wéi z. B. Äerdbiewen oder Vulkanausbrëch. En Äerd-
oder Séibiewen kënnen als Folleg och nach Tsunamië mat sech bréngen.



https://lb.wikipedia.org/wiki/Superjhemp

De Superjhemp ass eng Lëtzebuerger Comic-Figur an de Protagonist vun der
Comic-Serie mam selwechten Numm.

De Superjhemp gëtt vum Lucien Czuga (Text) a vum Roger Leiner (Zeechnungen)
realiséiert.

Aus iergend engem onerkläerleche Grond landen déi jonk Superhelden aus dem
Weltraum ëmmer um Bauerenhaff vum Jhemp Kuddel am klengen Dierfchen
Heihatechnachnidebauchwéi. Sou och enges nuets de Superjhemp, deen aus dem
Stärebild vun der Kap kënnt. Säi Superheldennumm geet iwwregens dorop zréck,
datt de Jhemp Kuddel en u sech Babyman nenne wollt, mä seng Fra du gesot huet:
"Super, Jhemp! Mi en dommen Nam ass der net agefall?". Wéi dee klenge Superjhemp
dunn nach dem Jhemp seng Kap an e Superheldekostüm vu sengem Adoptivbrudder
Spanne-Man gewieft krut, konnt hien, mat Kachkéis gedoppt, op säin éischte,
richtege Fluch goen.

D'Figur vum Superjhemp ass entstanen als Persiflage op déi nei Well vun
Nationalbewosstsinn, déi an den 1980er Joren opkomm ass. De Superjhemp ass
inspiréiert vum Camembert-gedoppte Super Dupont, enger franséischer Figur vum
Marcel Gotlib an dem Jacques Lob, déi hirersäits eng Karikatur vum amerikanesche
Superman ass.

An all Episode muss de Superjhemp d'Land Luxusbuerg virun engem oder méi Béise
retten, wéi dem Filip von Filoux, dem Jessica Jaguar oder anere
Polit-Terroristen. De Superjhemp ass am normale Liewen de Charel Kuddel, e
Staatsbeamte wéi sou vill aner Luxusbuerger och. A sengen Aventurë begéint een
ëmmer erëm Karikature vu verschiddene bekannte Lëtzebuerger, an och déi rezent
lëtzebuergesch an international Aktualitéit gëtt do verschafft.

2006 waren am Ganzen 185.000 Exemplaire verkaf ginn (déi zwéin éischt Bänn haten
an deem Ament jeeweils 15.000 Keefer fonnt) . Et ass domat dat meescht verkaaft
Buch op Lëtzebuergesch.



https://lb.wikipedia.org/wiki/Schlass_vu_Versailles

D'Schlass vu Versailles, zu Versailles, am Departement Yvelines a Frankräich ass
eng al kinneklech Residenz.

Knapps 20 Kilometer vu Paräis ewech léisst sech de franséische Kinnek Louis
XIII. an de Joren 1623-1624 op engem Hiwwel zu Versailles, wat knapps méi wéi e
klengt Duerf ass, e Juegd-Schlass bauen. Architekt ass den Nicolas Huau.

Vun 1631-1634 gëtt dëse klenge Pavillon de chasse vum Architekt Philibert Le Roy
ausgebaut, an de Kinnek léisst sech vum Jacques de Menours e Gaart uleeën.

Am Géigesaz zu deem, wat Versailles wäert ginn, huet sech de Louis XIII. dohin
zréckgezunn, an huet weder Haff nach Famill a sengem klenge Juegdschlass
akzeptéiert. Hie plangt, sech dohin zréckzezéien, mä dozou kënnt et net méi well
de Louis XIII. 1643 stierft a säi Jong sech duerno ëm Versailles këmmert.

Dem Louis XIV. säi Versailles ass e Schantje vun iwwer 50 Joer, an d'Aarbechte
sinn nach am Gaang, wéi de Sonnekinnek den 1. September 1715 d'Welt verléisst.
Dëst huet virun allem mat de Kricher vum Louis XIV. ze dinn, an där gouf et
genuch während senger Herrschaft. An de kuerze Friddenszäiten ass sech geflass
ginn, fir hei nach e Fligel an do nach e Weier unzeleeën, eh et nees zréck un
d'Front gaangen ass.

Nom Grand divertissement (1668) beschléisst de franséische Kinnek fir d'éischt
Kéier, d'Anlag ze vergréisseren an ze verschéineren. De Fridden an d'Gonscht vun
der Mme de Montespan maachen de Wee fräi fir eng Phas vu groussem Fast, am Stil
vun enger italienescher Summervilla (1668-1678). Den Architekt Le Vau ass mam
Ëmbau beoptragt ginn. No sengem Doud (1670) iwwerhëlt den d'Orbay déi Charge, an
de Charles Le Brun, éischte Moler, ass fir d'Dekoratioun zoustänneg.

De Ministère, den Haff an d'kinneklech Famill plënneren am Mee 1682 op
Versailles, nodeem si vun 1666 un zu Saint-Germain-en-Laye gewunnt hunn. Dës
Plënneraktioun ass virun allem dodrop zréckzeféieren, datt et dem Louis XIV. säi
Wonsch war, de Pouvoir op enger Plaz ze konzentréieren, fir datt de Kinnek ëmmer
jiddwereen an alles am A konnt hunn.

Mam Doud vum Louis XIV. verschwënnt déi ganz "Mechanik" vu Versailles
(Zeremoniell, Etikett) natierlech net, a bis 1789 reproduzéieren de Louis XV. a
Louis XVI. déiselwecht Geste op deselwechte Plaze wéi hire Virfahren, an zu
Versailles leeft alles wéi zu Zäite vum Grand Roi weider.

De Louis XV. beend d'Wierk vu sengem Urgrousspapp am gläiche Geescht, an de
salon d'Hercule, de bassin de Neptune an d'Oper ginn dekoréiert.

Mam Louis XV. fänkt awer gläichzäiteg och eng aner Phas vum Liewen am Schlass
un, an zwar gëtt dat Offiziellt méi kleng geschriwwe wéi beim Louis XIV.
D'kinneklech Famill zitt sech ëmmer méi dacks an hir privat Appartementer zréck.
Dëst huet als Konsequenz datt sech den Adel ëmmer méi vu Versailles zréck zitt,
well do souwisou näischt Interessantes méi geschitt. Um Virowend vun der
Revolutioun huet d'Aristokratie sech wäit vum Kinnek entfernt.

D'Revolutioun raumt Versailles zwar aus, mä d'Gebai selwer bleift stoen.
D'Schlass gëtt an de kommende Joren e puermol restauréiert, als éischt vum
Napoléon, du vun de Kinneken Louis XVIII. a Charles X.. Mä keen traut sech,
nacheemol zréck op Versailles ze plënneren. Sech do z'installéiere wir eng kloer
Provokatioun déi an den Ae vun de Fransousen als Réckgank an den Ancien Régime
kéint ugesi ginn. Wat soll also mat Versailles geschéien?

Pläng fir d'Schlass ganz ofzerappe leie schonn um Dësch, mä de Kinnek
Louis-Philippe kann dat verhënneren. De Kinnek vun de Fransousen, an engem
Geescht vun nationaler Reconciliatioun, transforméiert d'Ex-Kinneksresidenz an e
Musée dédié à toutes les gloires de la France. D'Galeries historiques, déi 1837
opgemaach goufen, erzielen op monumental Aart a Weis d'Geschicht vu Frankräich,
vu sengen Ufäng bis an d'Géigewaart.



