https://nn.wikipedia.org/wiki/Null

Talet null (0) tyder ingenting og det element i mengdelære som ligg i den tomme
mengda, mengda som ikkje inneheld nokre element i det heile. Det er
karakterisert ved at a + 0 = a for alle tal a. I talteorien dannar null dessutan
overgangen mellom dei positive og dei negative tala. Null er viktig i
talrekning, aritmetikk og algebra; for utan null ville reknereglane bli særs
kompliserte. Tillèt ein likevel nytta av null, blir reknereglane forenkla, og
ein kan rekne med både positive og negative tal, utan å handsame dei som ulike.

Det norske ordet null kjem frå det latinske ordet nullus, som er samansett av
den nektande partikkelen ne kombinert med ordet ullus, som tyder nokre. Døme på
bruk av ordet nullus hos romerske forfattarar kan vere setninga «Secunda vigilia
nullo certo ordine neque imperio e castris egressi sunt.» (Ciceroar), som tyder
at «[dei], under andre vakt, flytta seg ut av borga utan noko bestemt
rekkefølgje og heller ikkje under nokon kommando». «nullo certo ordine» tyder
altså med ingen bestemd orden. I klassisk romersk litteratur blir ordet aldri
brukt om noko tal, men berre til å skildre eit fråvær.

I moderne algebra er talet null ofte skildra som det nøytrale elementet under
addisjon. Det vil seie at null er det talet som kan leggjast til kvart og eit
anna tal utan at summen blir noko anna tal enn det talet vi valde for å leggje
til null. På matematisk form kan dette uttrykkjast enklare slik : La x
{\displaystyle x} vere eit tal. Då er 0 {\displaystyle 0} det talet som er slik
at

La x {\displaystyle x} vere eit vilkårleg heilt tal, positivt, negativt eller
null. Då gjeld følgjande reknereglar:

Når det gjelder divisjon er der derimot eit unntak, si det er forbode å dividere
med null. Enkelte seier at vi då får uendeleg, men vi kan òg få ubestemte
uttrykk. Sjå brøkrekning, uendeleg og l'Hôpitals regel)

Talet null kom til Europa for første gongen på byrjinga av 1100-talet, som ein
del av den nye reknemåten, der ein gav opp å utføre multiplikasjonar og
divisjonar ved hjelp av dei tungvinte romartala, og i staden byrja å nytte dei
langt meir effektive arabiske tala. Denne nye reknemåten vart den gongen kalla
algorismus. Men tala var eigenleg ikkje arabiske, for arabarane hadde eigenleg
berre lånt dei av indarane som var dei eigentlege oppfinnarane.

Då dei indo-arabiske tala kom til Europa på elleve- og tolvhundretalet, kalla
ein det nye talet null for siffer, eller på latin - det var jo latin som vart
brukt i all skrift - cifra. I dag er ordet siffer likevel vorte nemninga for
kvart og eit tal. Men opphavleg var det altså berre null som heitte siffer. I
dag kan siffer òg tyde hemmeleg skrift. Moglegvis har det ein samanheng med at
ein syntest talet null var spesielt mystisk.

Omgrepet null er eigenleg eit vanskeleg omgrep. For indarane med sitt nirvana
kom det kanskje meir naturleg. Dei gamle nordmennene hadde jo òg sitt
ginnungagap, som er den store kløfta av ingenting. Og i dagens fysikk og
kosmologi spelar vakuumomgrepet ei ikkje uviktig rolle.



https://nn.wikipedia.org/wiki/Oman

Oman (arabisk عمان, ʻUmān), offisielt Sultanatet Oman (arabisk سلطنة عُمان,
Salṭanat ʻUmān), er eit arabisk land på søraustkysten av Den arabiske halvøya.
Det har ein strategisk viktig plassering ved munningen av Persiabukta, og
grensar til Dei sameinte arabiske emirata i nordvest, Saudi-Arabia i vest, og
Jemen i sørvest, og deler ei maritim grense med Iran og Pakistan. Kysten er
forma av Arabiahavet i søraust og Omanbukta i nordaust. Eksklavane Madha og
Musandam er omgjeve av UAE med Hormuzsundet og Omanbukta langs kysten av
Musandam.

Frå seint på 1600-talet var det omanske sultanatet eit mektig rike, og kjempa
med Portugal og Storbritannia om makt i Persiabukta og Indiahavet. På det
største på 1800-talet strekte den omanske makta seg over Hormuzsundet til dagens
Iran og Pakistan, og så langt sør som Zanzibar (i dag ein del av Tanzania). Då
makta vart svekka på 1900-talet, kom sultanatet under britisk påverknad.
Historisk var Muscat den viktigaste hamnebyen kring Persiabukta, og ei av dei
viktigaste i Indiahavet. Den offisielle religionen i Oman er islam.

Oman er eit absolutt monarki. Sultanen Qaboos bin Said al Said arva stillinga og
har leia landet sidan 1970. Sultan Qaboos er fortida den lengstsitjande
statsleiaren i Midtausten. Menneskerettane i Oman har blitt kritisert.

I motsetnad til dei ressursrike nabolanda, har Oman berre moderate oljereservar,
og er rangert på 25. plass globalt. Likevel rangerte UNDP i 2010 Oman som det
landet som har utvikla seg mest i løpet av dei føregåande 40 åra. Oman er
kategorisert som høginntektsland og er rangert som det 59. mest fredlege landet
i verda i følgje Global Peace Index.

I Aybut Al Auwal i Dhofar guvernement i Oman vart det i 2011 oppdaga ein stad
med meir enn 100 steinreiskap på bakken. Desse hørte til ein spesifikk afrikansk
steinindustri - Nubia-komplekset - tidlegare berre kjend frå frå nordaustlege
Afrika og Afrikas horn. To optisk stimulerte luminescens aldersestimat estimerer
det arabiske nubia-komplekset til å vere 106 000 år gammalt. Dette støttar
teorien om at tidlege menneske flytta frå Afrika og inn i Arabia i sein
pleistocen. Dereaze, som ligg i byen Ibri er den eldste kjende busetnaden i
området, datert 8 000 år attende i sein steinalder. Det er gjort arkeologiske
funn her frå steinalderen og bronsealderen, som steinreiskap, dyrebein, skjel og
eldstader. Ein eldstad er datert til 7615 fvt. og er det eldste sporet etter
busetnad i området. Andre funn er handlaga keramikk med merke frå før
bronsealderen, tunge flintverktøy og spisse verktøy og skraper.

Sumeriske tavler refererer til eit land kalla Magan eller Makan, eit namn ein
trur syner til dei gamle kopargruvene i Oman. Mazoon er eit anna namn som er
brukt om regionen, og kjem frå ordet muzn, som tyder tunge skyer med mykje vatn.
Dagens namn på landet, Oman, trur ein kjem frå arabiske stammer som flytta til
området frå Uman-regionen i Jemen. Mange slike stammer slo seg ned i Oman og
levde av fiske, gjeting eller dyreavl, og mange av dagens omanske familiar kan
spore røtene sine til andre delar av Arabia.

Frå 500-talet fvt. til islam kom til området på 600-talet evt., var Oman
kontrollert og/eller påverka av tre persiske dynasti: akamenidane, parthianane
og sassanidane. Eit par forskarar meiner at akamenidane på 500-talet fvt. hadde
stor kontroll over den omanske halvøya, og styrte truleg frå ein kystby som
Sohar. Det sentrale Oman har sitt eige innfødde, såkalla kultursamling frå
seinjernalderen, Samad al-Shan. Kring 250 fvt. hadde Parthia-dynastiet teke
kontroll over Persiabukta. Dei strekte makta si så langt som til Oman, og
oppretta garnisonar der for å ha kontroll over handelsrutene i Persiabukta. På
200-talet evt., tok sassanidane over etter Parthia og heldt området fram til
islam oppstod fire hundre år seinare. Omanarane var av dei første som kom i
kontakt med og aksepterte islam. Amr ibn al-As har som regel fått æra for
omvendinga av omanarane. Han vart sendt av profeten Muhammed under Zaid ibn
Haritha-ekspedisjonen.

Eit tiår etter Vasco da Gama runda Kapp Det gode håp og segla til India i
1497–98, kom portugisarane til Oman og okkuperte Muscat i 143 år, frå 1507 til
1650. Festninga deira står framleis. Portugisarane trengde ein utpost for å
verne skipsrutene sine, og bygde ut byen med festningsverk. Restar av
arkitekturstilen deira finst framleis. Ein osmansk flåte erobra Muscat i 1552,
under kampen om å få kontroll over Persiabukta og Indiahavet.

Dei osmanske tyrkarane erobra Muscat frå portugisarane igjen mellom 1581–88.
Opprørske stammer klarte til slutt å drive ut portugisarane, men dei vart sjølv
drivne bort eit hundreår seinare, i 1741, av leiaren av ei omansk stamme. Han
byrja den noverande linja av regjerande sultanar. Utanom ein kort, persisk
invasjon seint i 1740-åra, har Oman vore sjølvstyrt sidan den gongen.

I 1690-åra pressa Saif bin Sultan, imamen i Oman, nedover kysten av Swahili. Eit
stort hinder for han var Fort Jesus, som husa ein garnison frå den portugisiske
busetnaden i Mombasa. Etter ei to år lang kringsetjing, fall fortet til bin
Sultan i 1698. Etter dette dreiv omanarane portugisarane bort frå Zanzibar og
frå alle andre kystområde nord for Mosambik, med hjelp frå somaliarar. Persarane
invaderte Oman i 1737, men vart drivne ut att i 1749, då Al Said-dynastiet kom
til makta. Dei styrer framleis Oman i dag.

Zanzibar var eit verdifullt område som det viktigaste slavemarknaden på
Swahilikysten, og vart stadig viktigare for det omanske riket. Dette gjorde at
sultanen av Oman, Sa'id ibn Sultan, på 1800-talet valte å flytte dit i 1837.
Sa'id bygde imponerande palass og hagar i Zanzibar. Rivaliseringa mellom dei to
sønene hans vart løyst, med hjelp av tvungen britisk diplomati, då ein av dei,
Majid, tok trona i Zanzibar og dei mange regionane som familien gjorde krav på
langs Swahili-kysten. Den andre sonen, Thuwaini, arva Muscat og Oman. Zanzibar
påverka Komorane i Indiahavet og introduserte indirekte omanske skikkar i den
komoriske kulturen. Dette omfatta både tekstiltradisjonar og
bryllaupsseremoniar.

I 1783 slo Saiad Sultan frå Oman herskaren i Muscat, og fekk suverenitet over
Gwadar. Denne kystbyen ligg i Makran-området i det som no er det sørvestlege
hjørnet av Pakistan, nær dagens grense til Iran, ved munningen av Omanbukta.
Etter å ha fått kontroll over Muscat, vart denne suvereniteten halde fram via
ein utpeikt wali («guvernør»).

Hajarfjella, som Jebel Akhdar er ein del av, skil landet i to forskjellige
regionar: det indre, kjend som Oman, og kystområda dominert av hovudstaden,
Muscat. I 1913 vart kontrollen over landet delt. Det indre var styrt av
Ibaditt-imamar og kystområda av sultanen. Britane var meklarar for Seeb-avtalen
i 1920, der sultanen anerkjende sjølvstendet til det indre området. Sultanen i
Muscat skulle vere ansvarleg for utanrikssakene til Oman.

Regjeringstida til sultan Said bin Taimur vart skildra som føydalt og
isolasjonistisk. Imam Ghalib Al Hinai vart utvald til imam i imamatet Oman i mai
1954. Forholdet mellom sultanen av Muscat, Said bin Taimur, og imam Ghalib Al
Hinai sprakk over ein strid om retten til å gje oljekonsesjonar. Eit
dotterselskap av Iraq Petroleum Company var særs interessert i nokre lovande
geologiske formasjonar nær Fahud. I følgje Seeb-avtalen frå 1920 meinte sultanen
at han hadde krav på alle forhandlingar med oljeselskap. Imamen meinte derimot
at sidan olja låg på hans område, så var dette ei innanrikssak.

I desember 1955 sendte sultan Said bin Zubair soldatar frå Muscat for å okkupere
dei største byane i Oman, inkludert Nizwa, hovudstaden i imamatet Oman, og Ibri.
Imam Ghalib Al Hinai og den yngre broren Talib bin Ali Al Hinai, leia imamatet
Oman i Jebel Akhdar-krigen mot sultan Said bin Taimur. I juli 1957 trekte
styrkane til sultanen seg attende, men vart stadig angripen i bakhaldsåtak, og
leid store tap. Sultan Said bin Taimurk klarte derimot med hjelp infanteri,
pansra køyretøy og fly frå britane å slå ned opprørarane. Styrkane til Talib
trekte seg attende til dei utilgjengelege Jebel Akhdar.

Obserst David Smiley, som vart sett til å organisere styrkane til sultanen,
klarte å isolere fjellet hausten 1958 og fann ei rute til platået frå Wadi Bani
Kharu. Den 27. januar 1959, okkuperte dei fjellet i ein overraskande operasjon.
Ghalib, Talib og Sulaiman klarte å rømme til Saudi-Arabia, der saka til imamatet
vart fremja fram til 1970-åra.

I 1955 vart eksklaven Makran avstått til Pakistan og vart ein del av
Balutsjistan-provinsen, medan Gwadar ikkje var ein del av Makran då. Den 8.
september 1958 kjøpte Pakistan Gwadar-enklaven frå Oman for 3 millionar
US-dollar. Gwadar vart så ein tehsil i Makran-distriktet.

Det vart oppdaga oljereservar i 1964 og utvinninga byrja i 1967. I
Dhofar-opprøret, som byrja i 1965, gjekk venstreorienterte styrkar til åtak mot
statlege styrkar. Då opprøret truga med å styrte sultanen sitt styre i Dhofar,
vart sultan Said bin Taimur avsett i eit blodlaust kupp (1970) av sonen hans
Qaboos bin Said, som utvida dei væpna styrkane sine, moderniserte
statsadministrasjonen og innførte sosiale reformer. Opprøret vart stoppa i 1975
med hjelp av styrkar frå Iran, Jordan, Pakistan og britiske Royal Air Force og
Special Air Service.

Etter han avsette faren i 1970, opna sultan Qaboos opp landet, sette i gang
økonomiske reformer, og moderniserte landet med å bruke meir økonomi på helse,
utdanning og velferd. I 1981 vart Oman eit av dei seks første medlemslanda i
Golfrådet. Det vart etter kvart òg innført politiske reformer. TIdlegare vart
veljarane valde blant stammeleiarane, intellektuelle og forretningsmenn. I 1997
avgjorde sultan Qaboos at kvinner skulle få stemmerett og kunne veljast til
Majlis al-Shura, Den rådgjevande forsamlinga i Oman. To kvinner vart så valt inn
i forsamlinga.

I 2002 vart stemmerettane utvida til alle borgarar over 21 år, og det første
valet til Den rådgjevande forsamlinga med dei nye reglane, vart halde i 2003. I
2004 utpeikte sultanen den første kvinnelege ministeren med portefølje, Sheika
Aisha bint Khalfan bin Jameel al-Sayabiyah. Trass i desse endringane, var det få
endringar i den faktiske politiske samansetjinga i regjeringa. Nesten 100
mistenkte islamistar vart arreserte i 2005 og 31 personar vart dømde for å prøve
å styrte regjeringa. Dei vart til slutt benåda i juni same året.

Inspirert av den arabiske våren fann det stad opprør gjennom heile regionen. Det
var òg demonstrasjonar i Oman tidleg i 2011. Dei demonstrerte ikkje for å styrte
regimet, men kravde politiske reformer, betre levevilkår og fleire
arbeidsplassar. Dei vart stoppa av opprørspoliti i februar 2011. Sultan Qaboos
reagerte med å love jobbar og betre vilkår. I oktober 2011 vart det halde val
får Den rådgjevande forsamlinga, som sultan Qaboos lovde å gje større makt. Året
etter byrja regjeringa å slå ned på nettbasert kritikk. I september 2012 byrja
rettsaker for aktivistar skulda for å poste «grov og provoserande» kritikk av
regjeringa på nettet. Seks av dei fekk 12-18 månader i fengsel og bøter på kring
2500 USD kvar.

Oman ligg mellom breiddegradane 16° og 28° N, og lengdegradene 52° og 60° E. Ein
stor grusørken dekkjer det meste av det sentrale Oman med fjellkjede langs dei
nordlege områda (Al Hajar-fjella) og søraustkysten, der dei største byane i
landet ligg: hovudstaden Muscat, Sohar og Sur i nord, og Salalah i sør. Klimaet
i Oman er varmt og tørt i dei indre områda og med høg luftfukt langs kysten. I
tidlegare tider var Oman dekt av hav, noko ein kan sjå av dei mange fossilerte
skjela inne i ørkenområda.

Halvøya Musandam (Musandem) er ein eksklave, med ei strategisk plassering ved
Hormuzsundet, er skild frå resten av Oman av Dei sameinte arabiske emirata.
Rekkja av småbyar som i lag vert kalla Dibba er inngangsporten til
Musandamhalvøya på land og i fiskelandsbyane i Musandam er det båtar til leige
for turar rundt Musandamhalvøya til sjøs. Den andre eksklaven i Oman, inne i Dei
sameinte arabiske emirata, heiter Madha, og ligg halvvegs mellom Musandamhalvøya
og resten av Oman. Det er ein del av Musandam guvernement, og dekkjer omtrent
75 km². Grensa til Madha vart fastsett i 1969, og det nordaustlege hjørnet av
Madha ligg berre 10 meter frå vegen til Fujairah. Innafor Madha-eksklaven ligg
ein emiratarabisk enklave kalla Nahwa, som høyrer til emiratet Sharjah. Denne
ligg 8 km langs ein grusveg vest for byen Ny Madha, og består av kring førti hus
med eit legekontor og telefonsentral. Det er funne mange meteorittar i den
sentrale ørkenen i Oman.

Som resten av Persiabukta, er Oman generelt eit av dei varmaste varmaste landa i
verda, med lite nedbør. Årsmiddelnedbøren i Muscat er kring 100 mm, og det meste
kjem i januar. Dhofarfjella har eit tropeaktig klima og får regn til visse tider
av året (frå seint i juni til seint i september) på grunn av monsunvinden frå
Indiahavet, metta med kjølig, fuktig luft og tåke. Fjellområda får meir regn, og
årsnedbøren i dei høgare områda av Jabal Akhdar kring 400 mm. Låge temperaturar
i fjellområda fører til snø her med nokre års mellomrom. Somme delar av kysten,
særleg nær øya Masirah, får stundom ikkje noko regn i det heile i løpet av eit
heilt år. Klimaet er generelt særs varmt og temperaturane kan nå 50 °C frå mai
til september.

Den støvete shamalvinden, som regjerer i Persiabukta, når vanlegvis ikkje sør
til Oman. Rundt ein gong i tiåret kan ein tropisk syklon råke Oman.

Ørkenkratt og ørkengras, som er vanleg over heile Sør-Arabia, finst i Oman, men
vegetasjonen er spreidd på det indre platået, som hovudsakleg er ein grusørken.
Monsunregnet i Dhofar og fjellområda gjer at det er meir frodig her om sommaren.
Det veks mange kokosnøttpalmar på kystslettene i Dhofar og det vert produsert
røykjelse i åsane, med mykje oleander og variantar av akasie. Al Hajar-fjella er
ein eigen økoregion, og er det høgaste området i Aust-Arabia med dyreliv, mellom
anna arabisk tahr.

Stadeigne pattedyr er leopard, hyene, rev, ulv, hare, oryx og steinbukk. Av
fuglar finn ein gribb, ørn, stork, trappgås, arabisk rødhøne, bietar, falk og
solfugl. I 2001 hadde Oman ni utryddingstruga pattedyr, fem utryddingstruga
fugleartar og nitten utryddingstruga planteartar. Det er gjort vedtak om å verne
desse artane, inkludert arabisk leopard, arabisk oryx, fjellgaselle,
kråsgaselle, arabisk tahr, suppeskjelpadde, karett og bastardskjelpadde.
Friområdet til den omanske arabiske oryxen er den første staden som nokon gong
vart fjerna frå verdsarvlista til UNESCO, då staten valte å redusere område til
10 % av den tidlegare storleiken, slik at resten kunne opnast for oljeleiting.

Tørke og avgrensa nedbør har medverka til vassmangel i landet, så eit av dei
største miljøproblema i Oman er å oppretthalde nok vatn til jordbruk og
hushaldningsbruk. 94 % av tilgjengeleg vatn vert nytta innan jordbruk og 2 % for
industrien. Den største kjelda er fossilt vatn i ørkenområda og kjeldevatn frå
åsane og fjella. Det er drikkevatn tilgjengeleg over heile landet, anten via
røyrleidningar eller det vert levert. Jordsmonnet i kystslettene, som Salalah,
har synt auka saltnivå, på grunna overbruk av grunnvatn og sjøvatn som kjem inn
i vasspegelen. Forureining av strender og andre kystområde av
oljetankartrafikken gjennom Hormuzsundet og Omanbukta er òg ein vedvarande risk.

Dyr i Oman vert mishandla. Lokale og nasjonale instansar har notert uetisk
handsaming av dyr i Oman. Særleg vert laushundar (og til ein mindre grad
lauskattar) ofte utsette for tortur, mishandling og vanstell. I dag er den
einaste godkjende metoden å minke talet på laushundar at dei blir skotne av
politiet. På grunn av kulturell uro for hundar vert dei ofte steina eller slått
til døde av både tenåringar og vaksne. Kattar vert rekna som meir akseptable enn
hundar, men vert òg sett på som ei plage og døyr ofte av svalt eller sjukdom.

Oman er eit absolutt monarki der all lovgjevingsmakt, utøvande makt og domsmakt
til slutt kviler i hendene på den arvelege sultanen. Freedom House har ofte
rangert landet som «Ikkje fritt».

Sultan Qaboos er statsleiar og kontrollerer direkte utanrikssaker og forsvaret.
Sultanen har absolutt makt og sender ut lover via resolusjonar. Sultan Qaboos er
den lengstsitjande statsleiaren i Midtausten.

Oman er eit absolutt monarki styrt av sultan Qaboos. Domsstolen er underlagt
sultanen, I følgje den omanske grunnlova, er sjarialovene kjelda til all
lovgjeving. Sjaria-domstolar i sivilrettssystemet er ansvarleg for familiesaker,
som skilsmisse og arv.

Oman har ikkje noko system for motvekter, og dermed ingen maktfordeling.
Sultanen har all makt, og han er òg stabssjef for militæret, forsvarsminister,
utanriksminister og leiar for Sentralbanken. All lovgjeving sidan 1970 har blitt
kunngjort via kongelege resolusjonar, inkludert grunnlova i 1996. Sultanen
utpeiker dommarar og kan gje nåde og gjere om dommar. Makta til sultanen er
ukrenkjeleg og sultanen forventar total underordning til viljen hans.

Sjølv om den omanske lovboka teoretisk sett vernar borgarrettar og personleg
fridom, vert begge ofte ignorert av regimet. Kvinner og barn vert diskriminerte
på mange område. Kvinner får ikkje alle statlege goder, som huslån, og er nekta
likerett etter den personlege statuslova. Kvinner opplever òg restriksjonar for
sjølvråderett i høve helse og reproduksjon.

Det nasjonale menneskerettsrådet vart skipa i 2008, men er ikkje sjølvstendig
frå regimet. Det vert styrt av ein tidlegare visepolitiinspektør og medlemmane
vert utpeikte av sultanen.

Sidan byrjinga av «den omanske våren» i januar 2011, har det blitt rapportert om
fleire alvorlege brot på borgarrettane, noko som har ført til ei alvorleg
forverring av menneskerettssituasjonen. Fengsla er ikkje tilgjengeleg for
uavhengig overvaking. Medlemmar av den sjølvstendige Omansk gruppe for
menneskerettar har blitt plaga, arresterte og dømde til fengsel. Det har vore
mange døme på tortur og inhumane straffeformer mot demonstrantar.

Den omanske lovgjevingsmakta er det tokamra Omanrådet, som består av eit øvre
kammer, Statsrådet (Majlis ad-Dawlah) og eit nedre kammer, Rådgjevingsutvalet
(Majlis ash-Shoura). Politiske parti er bannlyst. Det øvre kammeret har 71
medlemmar, utpeikte av sultanen blant prominente omanarar, og har berre
rådgjevande makt. Dei 84 medlemmane i Rådgjevingsutvalet vert valde av folket
for 4-årsperiodar, men sultanen gjer dei endelege avgjerslene og kan endre
valresultata. Medlemmane vert utpeikte for 3-årsperiodar, som kan fornyast ein
gong.

Bruken av tortur er utbreidd i omanske straffeanstaltar og har blitt staten
vanlegaste reaksjon mot sjølvstendig politisk undertrykking. Torturmetodar som
vert nytta i Oman er å la offeret tru at ein vert avretta, slag, tildekking av
hovudet, isolat, utsetjing for ekstreme temperaturar og konstant støy,
mishandling og audmjuking. Det har vore mange rapportar om tortur og andre
inhumane former for straff av omanske tryggleiksstyrkar mot demonstrantar og
varetektsfangar. Fleire varetektsfangar i 2012 klaga på søvnmangel, ekstreme
temperaturar og isolat. Omanske styresmakter heldt sultan al-Saadi i isolat,
nekta han tilgang til advokaten og familien sin, og tvang han til å gå med ein
svart pose over hovudet når han forlet cella si, inkludert når han skulle på
toalettet. Dei sa til han at familien hadde forlate han og bad om at han skulle
fengslast.

Den omanske regjeringa avgjer kven som kan bli journalist eller ikkje og dette
løyve kan trekkjast tilbake når som helst.. Sensur og sjølvsensur er ein
konstant faktor. Omanarane har avgrensa tilkomst til politisk informasjon
gjennom media. Tilgang til nyhende og informasjon kan vere problematisk.
Journalistar må nøye seg med nyhende som er samla av offisielle nyhendebyrå for
somme saker. Gjennom ein resolusjon frå sultanen, har staten no kontroll over
media, frå bloggar til nettsider. Omanarane kan ikkje halde folkemøte utan
godkjenning frå staten. Omanarar som ønskjer å starte ein ikkje-statleg
organisasjon av alle slag, treng ein lisens. Staten gjer ikkje løyve til å danne
sjølvstendige sivilsamfunnsameiningar.

Lova forbyr kritikk av sultanen og staten i alle former og media. Politiet i
Oman treng ikkje ransakingsordre for å gå inn i heimane til folk.

Med så mange restriksjonar har omanarane gått til uvanlege metodar for å
uttrykkje syna sine. Omanarane nyttar stundom eslar til å uttrykkje misnøye,
sidan politiet ikkje kan arrestere eit esel det står skrive ei politisk melding
på sida av.

Sidan 1970 har Oman følgd ein moderat utanrikspolitikk og utvida dei
diplomatiske tilhøva sine kraftig. Oman er av dei særs få arabiske landa som har
hatt venskapsband til Iran. WikiLeaks avslørte at Oman hjelpte til med å
frigjere britiske sjømenn som var tekne til fange av den iranske marinen i 2007.

Den militære styrken til Oman talde 44 100 i 2006, inkludert 25 000 mann i
hæren, 4 200 i marinen og 4 100 i luftvåpenet. Sultanen har òg 5 000 vakter,
1 000 i spesialstyrkane, 150 sjømenn i den kongelege yacht-flåten og 250 pilotar
og bakkepersonell for den kongelege luftskvadronen. Oman har òg ein moderat stor
paramilitær styrke på 4 400 mann. Trass i relativt store utgifter til militæret,
så har det gått treigt å modernisere styrkane. Oman har relativt få
stridsvogner.

Sultanatet er administrativt delt inn i elleve guvernement. Guvernementa er
igjen delt inn i 60 wilayatar.

Oman har ein relativt spreidd økonomi, men er avhengig av oljeeksport. Turisme
er den raskast aukande næringa i Oman. Andre inntektskjelder, som jordbruk og
industri, er små i forhold, og utgjer mindre enn 1 % av eksporten til landet.
Diversifisering av økonomien er blitt prioritert av staten dei siste åra.
Jordbruk, som ofte er sjølvbergingsjordbruk, produserer dadlar, lime, korn og
grønsaker, men mindre enn 1 % av landet er oppdyrka, så Oman vil truleg alltid
vere ein nettoimportør av mat.

Etter ein nedgang i oljeprisane i 1998, har Oman laga aktive planar om
diversifisere økonomien og legge større vekt på andre næringar, som turisme og
infrastruktur. Metkore Alloys skal byggje eit smelteverk med kapasitet på
1 650 000 tonn i året av ferrokrom i ei investering på 80 millionar USD.

Ein omansk frihandelsavtale med USA tredde i kraft i januar 2009, og fjerne
tollhindringar på alle varer og industriprodukt, og gav eit sterkt vern av
utanlandske investeringa i Oman. Turisme er ei anna aukande inntektskjelde for
Oman. Ei populær hending er Khareef-festivalen i Salalah i Dhofar, som ligg
1 200 km frå hovudstaden Muscat og føregår under monsuntida. Denne liknar på
Muscat-festivalen.

Utanlandske arbeidarar i Oman sender i alt 30 milliardar USD til heimlanda sine
i Asia og Afrika, og meir enn halvparten av det dei tener mindre enn 400 USD i
månaden. Det største utanlandske samfunnet kjem frå dei sørindiske statane
Kerala, Tamil Nadu og Karnataka eller frå Maharastra, Gujarat og Punjab, og
representerer meir enn halve arbeidsstyrken i Oman. Løna til dei utanlandske
arbeidarane er kjende å vere mindre enn for omanarane, men likevel to til fem
gonger høgare enn tilsvarande jobb i India. Oman Ferries Company driv to
dieseldrivne hurtigferjer - Shinas og Hormouz. Ferjene vert nytta til reiser
mellom Muscat og Khasab. Khasab ligg strategisk til i Musandam på sørenden av
Hormuzsundet og vert kontrollert av Oman. Sjølve Oman er skild frå Musandam av
ei smal stripe av Dei sameinte arabiske emirata.

Oman har petroleumsreservar som tilsvarar kring 5,5 milliardar fat, det 25.
største i verda. Olja vert utvunnen og foredla av Petroleum Development Oman
(PDO), men oljeproduksjonen har falle noko dei siste åra. Olje- og
gassdepartementet i Oman er ansvarleg for alle olje- og gassprosjekt i Oman.

Mellom 2000 og 2007 fall produksjonen med meir enn 26 %, frå 972 000 til 714 800
fat per dag. Produksjonen auka til 816 000 fat i 2009 og 930 000 fat per dag i
2012. Naturgassreservane i Oman er estimert til 849,5 milliardar kubikkmeter,
rangert som 28. i verda, og produksjonen i 2008 var kring 24 milliardar
kubikkmeter i året.

Turismen har auka mykje i Oman dei siste åra, og er venta å bli ein av dei
største næringane i landet.

Oman har noko av den mest varierte naturen i Midtausten med forskjellite
turistmål og er særleg kjend for kulturell turisme. Hovudstaden i Oman vart kåra
til den nest beste byen å vitje i verda i 2012 av reiseguiden Lonely Planet.
Muscat vart òg valt til arabisk turisthovudstad i 2012.

I 2014 hadde Oman over 4 millionar innbyggjarar, med 2,23 millionar omanske
nasjonale og 1,76 millionar utlendingar. Den totale fødselsraten var estimert
til 3,70. Oman har ein særs ung folkesetnaden og 43 % av innbyggjarane er yngre
enn 15 år. Nesten halvparten av innbyggjarane bur i Muscat og Batinah-kystsletta
nordvest for hovudstaden. Omanarane er hovudsakleg arabarar, balutsjar,
sørasiatar (indarar, pakistanarar, srilankarar, bangladesharar), og afrikanske
folkegrupper.

Det omanske samfunnet er stort sett stammebaset og omfattar tre store
identitetar: stammeidentiteten, ibadi-trua og maritim handel. Dei første to er
nært knytt til tradisjon og er særleg dominerande i det indre av landet, på
grunn av lengre periodar med isolasjon. Den tredje identiteten gjeld hovudsakleg
Muscat og kystområda av Oman og vert reflektert i forretningar, handel, og det
varierte opphavet til mange omanarar, som kan spore røtene sine attende til
Balutsjistan, Al-Lawati, Persia og det historiske omanske Zanzibar. Den tredje
identiteten er generelt rekna for å vere meir open og tolerant mot andre, og er
ofte i strid med meir tradisjonelle identitetar i dei indre områda.

Den omanske staten fører ikkje statistikk over religiøs tilknyting, men praktisk
talt alle omanarar er muslimar, og nesten halvparten følgjer ibadi-retninga i
islam, som ligg tett inntil vanleg sunniislam. Det er det einaste attverande
uttrykket for kharijisme, som vart skapt som følgje av ein av dei første skisma
i religionen. Historisk sett har ibadi vore ein av dei større omanske, religiøse
sektene og sultanen er medlem av ibadi-samfunnet.

Nesten alle ikkje-muslimar er utanlandske arbeidarar. Ikkje-muslimske religiøse
samfunn er mellom andre hinduar, jainarar, buddhistar, parsistar, sikhar,
baha'istar og kristne. Kristne samfunn finst i dei store byane Muscat, Sohar og
Salalah.

Arabisk er det offisielle språket i Oman. Balutsji (sørbalutsji) vert òg mykje
tala i Oman. Utryddingstruga språk i Oman er mellom andre kumzari, bathari,
harusi, hobyot, sheri og mehri. Omansk teiknspråk vert nytta av døve. Oman var
av dei første arabiske landa i Persiabukta som hadde tysk som tredjespråk på
skulen.

I følgje CIA er dei vanlegaste språka som vert tala i Oman, utanom arabisk,
engelsk, balutsji (sørbalutsji), urdu og forskjellige indiske dialektar. Engelsk
vert mykje nytta i forretningslivet og vert lært på skulen frå tidleg alder.
Nesten alle skilt finst både på arabisk og engelsk. Balutsji er morsmålet til
balutsjar frå Balutsjistan vest i Pakistan, aust i Iran, og sør i Afghanistan.
Det vert òg nytta av somme etterkomarar av sindhi-sjøfolk. Mange talar òg urdu
på grunn av stor innvandring frå Pakistan seint i 1980- og tidleg i 1990-åra. I
tillegg vert det tala bantu swahili på grunn av det historiske sambandet mellom
Oman og Zanzibar.

Utafrå deler Oman mange av dei kulturelle særprega som dei arabiske naboane
sine, særleg dei i Golfrådet. Trass i desse likskapane er det viktige faktorar
som gjer Oman unik i Midtausten. Dette kjem like mykje frå geografi og historie
som frå kultur og økonomi. Den relativt nylege og kunstige karakteren til staten
i Oman gjer det vanskeleg å skildre ein nasjonalkultur; men det finst visse
kulturelle likskapar innafor landegrensene, som skil Oman frå resten av dei
arabiske landa kring Persiabukta. Det kulturelle mangfaldet er større i Oman enn
i dei arabiske nabolanda, på grunn av den historiske utvidinga til
Swahili-kysten og Indiahavet.

Oman har ein lang tradisjon med skipsbygging, og sjøreiser spelte ei viktig
rolle i Oman si evne til å halde kontakt med sivilisasjonar i oldtida. Sur var
ein av dei mest kjende skipsbyggarbyane i Indiahavet. Al Ghanja-skipa tar eit
heilt år å byggje. Andre typar omanske skip er As Sunbouq og Al Badan.

Det mannlege nasjonalantrekket i Oman består av ein dishdasha, ein enkel,
ankelsid kjole utan krage og med lange armar. Som regel er denne kvit, men kan
òg kome i andre fargar. Den viktigaste utsmykkinga, ein dusk (furakha) er sydd
inn i halsringen, og kan sprayast med parfyme. I formelle situasjonar kan ein
dekke dishdashaen med ei svart eller beige kappe kalla ein bisht. Den broderte
kanten av kappa er ofte i sølv- eller gulltråd og har intrikate detaljar.

Khanjar (dolk) høyrer til den nasjonalantrekket og menn går med dolken i alle
formelle høve og festivalar. Han vert tradisjonelt festa til livet. Slira kan
vere enkle eller pynta med sølv eller gull. Han er eit symbol på opphavet,
manndommen og motet til mannen. Ein khanjar er avbilda på det omanske flagget.

Omanske kvinner går med iaugefallande nasjonalantrekk med særprega regionale
variasjonar. Alle antrekka har livlege fargar og broderi og dekorasjonar.
Tidlegare synte fargane til stammetradisjonane. Kvinner går med hijab, og sjølv
om somme kvinner dekkjer til andlet og hender, gjer ikkje dei fleste det.
Sultanen har forbode å dekkje til andletet i offentlege kontor.

Omansk musikk er særs variert på grunn av historia til Oman. Det finst over 130
forskjellige former for tradisjonelle omanske songar og dansar. Det omanske
senteret for tradisjonell musikk vart skipa i 1984 for å bevare dei. I 1985
skipa Sultan Qaboos Det kongelege omanske symfoniorkesteret. I staden for å hyre
utanlandske musikarar, valte han å berre bruke omanarar i orkesteret. 1. juli
1987 heldt symfoniorkesteret den første konserten sin ved Al Bustan Palace
Hotel.

Omansk filmindustri er særs liten, og fram til 2007 var det er berre blitt langa
ein omansk film, Al-Boom (2006).

Sultanate of Oman Television byrja dei første sendingane sine frå Muscat den 17.
november 1974 og separat frå Salalah den 25. november 1975. Den 1. juni 1979
vart dei to kanalane i Muscat og Salalah knytte til satellittar for å samle
kringkastingstenesta. På grunn av dei mange fjella i landet, vart det bygd ut
eit nettverk av stasjonar slik at dei omanske TV-sendingane kunne nå heile
landet.

Det omanske kjøkenet er variert og påverka av mange kulturar. Omanarane et
vanlegvis hovudmåltidet sitt midt på dagen, medan kveldsmåltidet er lettare.
Under ramadan, vert det servert middag etter taraweeh-bønene, stundom så seint
som 11 om kvelden, men middagstidene varierer frå familie til familie.

Arsia er eit festmåltid som vert servert under feiringar, og består av most ris
og kjøt (stundom kylling). Eit anna popuært festmåltid er shuwa som består av
kjøt som er steikt særs langsamt (stundom i opp til to dagar) i ein underjordisk
leiromn. Kjøtet vert særs møyrt og fylt med krydder og urter før steikinga for å
gjer det ein spesiell smak. Fisk vert òg ofte brukt i hovudrettane, og
kjempetrevally er ein populær ingrediens. Mashuai er ein rett som består av
heilgrilla kjempetrevally servert med sitronris.

Rukhal-brød er eit tynt, rundt brød som opphavleg vert steikt over ein eld laga
av palmeblad. Det vert ete til alle måltid, ofte med omansk honning til frukost
eller smuldra over ein curry til middag. Kylling, fisk og lam eller får vert
nytta i dei fleste rettane. Omansk halwa er ein særs populær søtsak, som
hovudsakleg består av rasukker og nøtter. Det finst mange smakar og ein av dei
mest populære er svart halwa (den originale) og safranhalwa. Halwa vert rekna
som eit symbol på omansk gjestfridom og vert tradisjonelt servert med kaffi.

Oman er i lag med Fujairah i Dei sameinte arabiske emirata dei einaste regionane
i Midtausten som har ein variant av tyrefekting. Al-Batena-området i Oman er
særleg kjend for tyrefektinga, som involverer to oksar som stangar mot
kvarandre. Den første som kollapsar eller gjer seg blir taparen. Dei fleste
oksekampane er korte og varer som regel mindre enn fem minutt. Opphavet til
oksekampane i Oman er ukjend, men mange lokale meiner det kom til Oman av
maurarar av spansk opphav, eller via Portugal, som koloniserte den omanske
kystlinja i nesten to hundreår.

Lesekunna for vaksne i 2010 var 86,9 %. Før 1970 var det berre tre formelle
skular i heile landet, og færre enn tusen studentar. Etter sulta Qaboos kom til
makta i 1970 har staten prioritert utdanning for å utvikle ein eigen
arbeidsstyrke. I dag er det over tusen statlege skular og kring 650 000 elevar.

Det første omanske universitetet, Sultan Qaboos universitet, opna i 1986.
Universitetet i Nizwa er eit av dei raskast veksande universiteta i Oman.

I følgje Webometrics Ranking of World Universities, er det øvst rangerte
universitetet i landet Sultan Qaboos universitetet (1678. plass i verda), Dhofar
universitet (6011. plass) og Universitetet i Nizwa (6093. plass).

Forventa levealder i Oman var 76,1 år i 2010. I 2010 var det estimert at det var
2,1 legar og 2,1 sjukehussenger per 1000 innbyggjarar. I 1993 hadde 89 % av
folkesetnaden tilgang til helsetenester, og i 2000 var talet auka til 99 %. Det
er gjort store utbetringar i omansk helsevesen dei siste tre tiåra.



https://nn.wikipedia.org/wiki/Haifa

Haifa (hebraisk skrift חֵיפָה, arabisk حيفا) er den største byen nord i Israel,
og den tredje største i landet, med eit folketal på over 272 181. Kring 300 000
til bur i mindre byar like nær Haifa, som Daliyat al-Karmel, Krayot, Nesher,
Tirat Carmel og somme kibbutzar. I lag dannar desse områda eit samanhengande
urbant område med nesten 600 000 innbyggjarar, som utgjer den indre kjernen i
Haifa storbyområde. Her ligg òg Bahá'í verdssenter, ein verdsarvstad.

Byen ligg i fjellsida av Karmelberget og har ei historie som går attende meir
enn 3 000 år. Den første kjende busetnaden i nærleiken var Tell Abu Hawam, ein
liten hamneby seint i bronsealderen (1300-talet fvt.). På 200-talet evt. var
Haifa kjend som eit senter for produksjon av fargestoff. Gjennom hundreåra har
forskjellige folk herska over byen, frå fønikarane, persarane, hasmonearane,
romarane, austromarrane, arabarane, krossfararane, osmanarane, britane til
israelarane. Frå opprettinga av Staten Israel i 1948 har byen vore styrt av
Haifa kommune.

I dag er byen ein viktig hamneby ved kysten av Middelhavet i Haifabukta. Han
ligg kring 90 km nord for Tel Aviv og er eit stort regionssenter i det nordlege
Israel. To akademiske institusjonar, Universitetet i Haifa og Technion, ligg i
Haifa, i tillegg til den største k-12-skulen i Israel. Byen spelar ei viktig
rolle i israelsk økonomi. Han er heimstaden til Matam, ein av dei eldste og
største høgteknologiparkane i landet. Haifabukta er eit senter for tungindustri,
petroleumsraffinering og kjemikalsk prosessering. Haifa var tidlegare den
vestlege enden av ei oljerøyrleidning frå Irak via Jordan.

Det første namnet som er nemnt for ein busetnad innafor dagens Haifa var ein by
kalla Sycaminum. Tel Shikmona med den hebraiske tydinga «fikenhaugen» (arabisk
Tell el-Semak eller Tell es-Samak, som tyder «fiskehaugen») bevarte og omforma
det gamle namnet og dette er nemnt i Mishnah (skriven kring 200 evt.)

Namnet Efa dukka først opp under styret til romarane, ein gong på 100-talet evt,
då ei romersk festning og ein liten jødisk busetnad vart grunnlagd ikkje langt
frå Tell es-Samak. Haifa er òg nemnt meir enn 100 gonger i Talmud, ei sentral
bok i jødedomen.

Hefa eller Hepha i Onomasticon (Onom. 108, 31) av Eusebius av Caesarea på
300-talet, er sagt å vere eit anna namn for Sycaminus. Dette vert forklart av
Moshe Sharon som skriv om to busetnader, som han kalla Haifa-Sycaminon, som
gradvis voks inn i kvarandre, og vart ein tvilling by som på gresk vart kalla
Sycaminon eller Sycaminos Polis.

På 500-talet er Porphyreon eller Porphyrea nemnt i skriveria til Vilhelm av Tyr,
og sjølv om han låg i området som i dag er dekt av moderne Haifa, var det ein
busetnad som låg sør for Haifa-Sycaminon.

Etter den arabiske erobringa på 600-talet, vart namnet Haifa nytta om ein stad
på Tell es-Samak der ruinane av Sycaminon (Shiqmona) då låg. Haifa (eller
Haifah) er nemnt på midten av 1000-talet av den persiske historikaren Nasir
Khusraw, og på 1100- og 1200-talet av dei arabiske historikarane Muhammad
al-Idrisi og Yaqut al-Hamawi.

Krossfararane, som erobra Haifa for ein kort periode på 1100-talet, kalla han
Kaifas, og namnet er trudd å vere knytt til Kefas, det greske namnet på Simon
Peter. Eusebius er sagt å ha referert til Hefa som Caiaphas civitas, og Benjamin
av Tudela, ein jødisk reisande og historikar på 1100-talet, skreiv at byen vart
grunnlagd av Kaiafas, den jødiske høgstepresten då Jesus levde.

Haifa al-'Atiqa (arabisk «Gamle Haifa») er eit anna namn nytta av lokale om Tell
es-Samak, sidan det var her Haifa låg då han var ei grend med 250 innbyggjarar,
før han vart flytta i 1764-5 til ein ny festningsforsterka stad grunnlagd av
Daher el-Omar 2 km mot aust. Den nye landsbyen, som dannar kjernen i det moderne
Haifa, heitte opphavleg al-imara al-jadida (arabisk for «det nye byggverket»),
men lokale kalla han Haifa al-Jadida (arabisk «Nye Haifa») først og sidan berre
Haifa. Tidleg på 1900-talet vart Haifa al 'Atiqa folkesett på ny av hovudsakleg
arabiske kristne, etter kvart som Haifa utvida seg ut frå det nye senteret.

Det endelege opphavet til namnet Haifa er framleis uklårt. Ein teori er at det
kjem frå namnet til høgstepresten Kaifas. Somme kristne meiner han vart kalla
opp etter St. Peter, som på arameisk heiter Keifah. Ein annan teori er at det
kan kome frå den hebraiske verbrota חפה (hafa), som tyder dekke eller verne,
t.d. slik Karmelberget dekkjer Haifa; medan andre peikar på eit mogeleg opphav i
det hebraiske ordet חוֹף (hof), som tyder kyst, eller חוֹף יָפֶה (hof yafe), som
tyder vakker kyst.

Ein liten hamneby som i dag vert kalla Tell Abu Hawam vart grunnlagd seint i
bronsealderen (1300-talet fvt.). På 500-talet fvt. skreiv den greske geografen
Skylax at byen låg mellom bukta og Zevsneset (Karmel), som kan ha vore ein
referanse til Shikmona, ein stad i Haifaområdet, under persarane. I hellenistisk
tid hadde byen blitt flytta til ein ny stad lenger sør som i dag vert kalla Bat
Galim, fordi hamna var blitt blokkert av sand. Kring 200-talet evt. vart byen
først nemnt i Talmud-litteratur, som ein jødisk fiskelandsby og heimstaden til
rabbien Avdimi og andre jødiske lærde. Ein gresktalande folkesetnad budde langs
kysten på denne tida og dreiv med handel.

Haifa låg nær byen Shikmona, som var eit senter for produksjon av den
tradisjonelle Tekhelet-fargen som vart nytta i kleda til øvsteprestane i
Tempelet. Den arkeologiske staden Shikmona ligg sørvest for Bat Galim.
Karmelberget og Kishonelva er òg nemnde i Bibelen. Ei grotte på toppen av
Karmelberget vert kalla Eliasgrotta, og er tradisjonelt knytt til profeten Elias
og læresveinen hans Elisa. På arabisk heiter den høgaste toppen på Karmelberget
Muhraka, eller «den brennande staden», og syner attende til ofringane som vart
brend her i kanaanittisk og tidleg israelittisk tid.

Ein trur den tidlege Haifa dekte området der Rambam sjukehus og den jødiske
gravlunden på Yafo-gata ligg i dag. Innbyggjarane levde av fiske og jordbruk.

Under austromersk styre heldt Haifa fram å vokse, men var ikkje ein viktig stad.
Etter den arabiske erobringa av Palestina i 630- og 640-åra, vart Haifa i stor
grad oversett til fordel for hamnebyen Akko. Under Rashidun-kalifatet byrja
Haifa å bløme. På 800-talet under Omajjade- og Abbaside-kalifatet oppretta Haifa
handelssamband med egyptiske hamnebyar og byen hadde fleire skipsverft.
Innbyggjarane, som var arabarar og jødar, dreiv med handel. Glassproduksjon og
fargemaking frå havskjel var den mest lukrative industrien i byen.

Velstanden enda i 1100, då Haifa vart kringsett og utsett for ein blokade av
krossfararane og så erobra etter ein hard kamp mot dei jødiske og muslimske
innbyggjarane. Under krossfarane vart Haifa redusert til ein liten fiske- og
jordbrukslandsby.[treng kjelde] Han var ein del av Fyrstedømet Galilea i
Kongedømet Jerusalem. Etter sigeren slaget ved Hattin erobra ajjubidehæren til
Saladin Haifa i midten av juli 1187. Krossfararane under Richard Løvehjarte tok
attende Haifa i 1191. Karmelittane grunnla ei kyrkj på Karmelfjellet på
1100-talet. Under muslimsk styre vart bygningen omgjort til ein moské, og
seinare eit hospital. På 1800-talet vart det restaurert til eit karmelittkloster
over ei grotte knytt til profeten Elias.

Krossfararborga i byen vart øydelagd i 1187 av Saladin. I 1265 kapra armeen til
the mamelukken Baibars Haifa og øydela festningsverka, som var bygd opp att av
kong Ludvig IX av Frankrike, i tillegg til dei fleste husa, for å hindre at dei
europeiske krossfararane kom attende. Gjennom det meste av styret til
mamelukkane frå 1200- til 1500-talet, var byen i ruinar.[treng kjelde] Ein har
lite informasjon om byen i denne tida.[treng kjelde] På 1300-talet, under
mamelukkane, skreiv al-Idrisi at Haifa tente som hamna til Tiberias og hadde ei
fin hamn med ankerplass for galeiar og andre fartøy.

I 1596 var Haifa oppført i osmanske skattelister som ein del av Sahil Atlit
nahiya i Lajjun liwa. Han hadde då 32 muslimske hushaldningar og betalte skatt
for kveite, bygg, sommaravlingar, oliven og geiter eller bikubar.

Haifa var ei grend på 250 innbyggjarar i 1764-1765. Han låg ved Tell el-Semak,
der Sycaminum hadde lege i antikken. I 1761 flytta Daher el-Omar, den arabiske
herskaren i Akko og Galilea, folkesetnaden til ein ny festningsforsterka stad, 2
km mot aust, og la den gamle staden aude. Dette var starte på den moderne byen
og den plasseringa som byen har i dag. Etter al-Omar døydde i 1775 vart byen
verande under osmansk styre fram til 1918, med unntak av to korte periodar.

I 1799 erobra Napoleon Bonaparte Haifa under det mislukka forsøket hans på å
erobre Palestina og Syria, men måtte raskt trekkje seg attende. Då han trekte
seg ut raserte han festningsverka i «Kaïffa» (som namnet vart skriven på den
tida) i lag med festningsverka i Gaza, Jaffa og Akko.

Mellom 1831 og 1840 styrte den egyptiske statthaldaren Muhammad Ali Haifa, etter
sonen hans Ibrahim Pasha hadde rive til seg kontrollen frå osmanarane. Då den
egyptiske okkupasjonen enda og Akko vart mindre viktig, blømde Haifa.

Då dei tyske tempelriddarane kom til byen i 1868, slo dei seg ned i det som vart
kalla Den tyske kolonien i Haifa, og dette vart eit vendepunkt i utviklinga til
Haifa. Dei bygde og dreiv eit dampbasert kraftverk, starta fabrikkar og
transporttenester til Akko, Nasaret og Tiberias, og spelte ei viktig rolle i
moderniseringa av byen.

Dei første europeiske jødane kom til byen mot slutten av 1800-talet frå Romania.
Central Jewish Colonisation Society i Romania kjøpte over 4 kvadratkilometer
land nær Haifa. Sidan dei jødiske nybyggjarane hadde budd i byar, leigde dei inn
tidlegare fellahin-forpaktarar for å lære dei jordbruk.

I 1909 vart Haifa viktig for Bahá'í-trua då leivningane til Báb, som grunnla
Bábí-trua og forløparen til Bahá'u'lláh i Bahá'í-trua, vart flytta frå Akko til
Haifa og lagt i eit skrin på Karmelberget. Bahá'í-truande reknar heilagdomen som
den nest heilagaste staden på joda etter Bahá'u'lláh-heilagdomen i Akko. Den
nøyaktige plasseringa på Karmelberget vart synt av Bahá'u'lláh sjølv for den
eldste songen hans, `Abdu'l-Bahá, i 1891. `Abdu'l-Bahá planla byggverket, som
vart teikna og bygd ferdig fleire år seinare av barnebarnet, Shoghi Effendi. I
eit separat rom, vart leivningane til `Abdu'l-Bahá gravlagd i november 1921.

Ei grein av Hejaz-banen, kjend som Jezreeldal-banen, vart bygd mellom 1903 og
1905. Dette førte til rask vekst for Haifa, som vart eit bysentrum (nahiya)
under Akka sanjak i Beyrut eyalet mot slutten av det osmanske
styret.[treng kjelde] Technion teknologiinstitutt vart grunnlagd på denne tida,
i 1912.

Haifa vart erobra frå osmanarane i september 1918 av indiske ryttarar i den
britiske hæren, etter å overrumpla osmanske stillingar væpna med spyd og sverd.
Den 22. september var britiske troppar på veg til Nasaret då rapportar kom inn
om at tyrkarane var på veg bort frå Haifa. Britiane førebudde seg på å gå inn i
byen og kom under eld i bydelen Balad al-Sheikh (i dag Nesher). Etter at britane
omgrupperte seg, vart indiske elitesoldatar til hest sendte inn for å angripe
dei tyrkiske stillingane på flankane og køyre over artillerikanonane på
Karmelberget.

Under det britiske mandatet vart Haifa ein industri-hamneby. Dei neste få tiåra
auka talet på jødar i byen stadig, særleg på grunn av immigrasjon frå Europa.
Den arabiske immigrasjonen auka òg, hovudsakleg frå landsbyane rundt Haifa og
frå syriske Hauran. Den arabiske immigrasjonen skjedde på grunn av fall i prisar
og løn. Mellom folketeljingane i 1922 og 1931, auka talet på muslimar, jødar og
kristne høvesvis med 217 %, 256 % og 156 %.

Mykje av utvikligna til Haifa kom som følgje av dei britiske planane om å bruke
byen som den sentrale hamna for utskiping av råolje frå Midtausten. Det britiske
styret i Palestina utvikla hamna og bygde raffineri og byen voks raskt som eit
senter for tungindustri i landet. Haifa var av dei første byane som vart heilt
elektrifisert. Palestine Electric Company starta opp Haifa elektriske
kraftstasjon alt i 1925 og opna døra for omfattande industrialisering. Det
statlege Palestine Railways bygde òg hovudverkstada sine i Haifa.

I 1945 hadde folkesetnaden endra seg til 33 % muslimar, 20 % kristne og 47 %
jødar. I 1947, budde kring 70 910 arabarar (41 000 muslimar, 29 910 kristne) og
74 230 jødar i byen. Det kristne samfunnet var hovudsakleg gresk-melkittiske
katolikkar.

Delingsplanen til SN for Palestina frå 1947 plasserte Haifa i det som var den
føreslått jødiske staten. Den 30. desember 1947 kasta medlemmar av Irgun, ein
jødisk undergrunnsmilits, bomber mot ei gruppe arabarar utafor portane til eit
raffineri i Haifa, og tok livet av seks medan 42 vart skadde. Som svar tok
arabiske tilsette i selskapet livet av 39 jødiske tilsette i det som vart kalla
Haifa oljeraffineri-massakren.[treng kjelde] Den jødiske Haganah-militsen tok
hemn med eit raid mot den arabiske landsbyen Balad al-Shaykh, der mange av dei
arabiske arbeidarane på raffineriet budde. Dette er blitt kalla Balad
al-Shaykh-massakren. Å få kontroll over Haifa var kritisk under den
arabisk-israelske krigen, sidan han var eit stort industrisenter og oljehamna i
Palestinamandatet.[treng kjelde]

Det vart sett ut britiske styrkar i Haifa den 21. april 1948, men dei trekte seg
attende frå det meste av byen, medan dei heldt kontroll over hamna. To dagar
seinare vart sentrum, som var kontrollert av ein kombinasjon av lokale og
utanlandske, arabiske, irregulære soldatar angripne av jødiske styrkar i
operasjon Bi'ur Hametz, av Carmeli-brigaden til Haganah, kommandert av Moshe
Carmel.[treng kjelde] Operasjonen førte til ei massiv forflytting av den
arabiske folkesetnaden i Haifa. I følgje The Economist var berre 5 000–6 000 av
62 000 arabarar att i byen den 2. oktober 1948.

Arabarane drog frå Haifa i ein kombinasjon av trugslar frå sionistane og
oppfordring frå dei arabiske leiarane. Shabtai Levy, borgarmeisteren i byen, og
somme andre jødiske leiarar, bad arabarane bli verande, medan andre jødar ønskte
dei bort. I følgje britiske kjelder vart rundt 100 arabarar drepne og 100 skadde
under kampane 22. og 23. april.

Etter sjølvstendet til Israel den 14. mai 1948, vart Haifa inngangsporten for
jødisk immigrasjon til Israel. Under den israelsk-arabiske krigen i 1948 var det
kampar i bydelane i Haifa. Etter krigen slo jødiske immigrantar seg ned i nye
bydelar, som Kiryat Hayim, Ramot Remez, Ramat Shaul, Kiryat Sprinzak og Kiryat
Eliezer. Bnei Zion sjukehus (tidlegare Rothschild sjukenhus) og Den sentrale
synagoga i Hadar Hacarmel er frå denne perioden. I 1953 vart det lagt ein
disposisjonsplan for samferdsle og framtidig byplan.

I 1959 gjorde ei gruppe sefardiske og mizrahiske jødar, hovdusakleg frå Marokko,
opprør i Wadi Salib, og hevda at staten diskriminerte dei.

Tel Aviv voks i status, medan Haifa leid i rolla som regionshovudstad. Då Ashdod
fekk ny hamn vart tilhøva verre for Haifa. Turismen minka då det israelske
turistdepartementet la vekt på Tiberias som turistsenter.

Folketalet til Haifa hadde auka til 200 000 tidleg i 1970-åra og
masseimmigrasjon frå det tidlegare Sovjetunionen gav ytterlegare 35 000
innbyggjarar.

Mange av dei historiske, osmanske bygningane i Wadi Salib er no øydelagde og i
1990-åra vart ein stor del av Gamlebyen øydelagd for å gje plass til eit nytt
kommunesenter.

I 2006 vart Haifa råka av 93 Hizbollah-rakettar under den andre Libanonkrigen,
og 11 sivile mista livet, medan halve folkesetnaden hamna på flukt ei veke ut i
krigen. Blant stadane som vart råka var ein jernbanestasjon og eit
oljeraffineri.

Haifa er den tredje største byen i Israel med 103 000 hushaldnignar, eller eit
folketal på 266 300. Immigrantar frå det tidlegare Sovjetunionen utgjer 25 % av
folketalet i Haifa. I følgje Israelsk statistisk sentralbyrå utgjer israelske
arabarar 10 % av folketalet i Haifa, dei fleste i Wadi Nisnas, Abbas og Halissa.

Haifa vert ofte trekt fram som ein stad der arabarar og jødar lever i lag i
fred, men det er framleis spaning og noko fiendskap i byen.

Mellom 1994 og 2009 gjekk folketalet i byen ned, medan den gjennomsnittlege
alderen auka samanlikna med Tel Aviv og Jerusalem, då dei yngre innbyggjarane
flytta til andre stader i landet for utdanning og jobb. Med nye prosjekt og
betre infrastruktur har byen klart å snu trenden og gjort byen meir attraktiv å
leve i. 2009 var det første året på 15 år med folkeauke i byen.

Folkesetnaden består av 82 % jødar, kring 4 % muslimar (mange ahmadiar) og
nesten 14 % er kristne (både arabarar og ikkje-arabarar). Haifa har òg samfunn
med drusarar og bahá'íar.

Haifa ligg på Den israelske kystsletta, den historiske landbrua mellom Europa,
Afrika og Asia, og ved munningen av Kishon. Han ligg på nordsida av Karmelberget
kring Haifabukta, og ligg i tre lag. Den lågareliggande delen er handels- og
industrisenteret kring hamna. Det midtre nivået er fjellsida av Karmelberget og
består av eldre bustadområde, medan den øvre delen består av moderne nabolag med
utsyn over dei lågare delane. Frå her kan ein sjå over Vest-Galilea mot Rosh
HaNikra og den libanesiske grensa. Haifa ligg kring 90 km nord for Tel Aviv, og
har mange strender ved Middelhavet.

Haifa har eit varmt middelhavsklima med varme, tørre somrar, og kjølige,
regnfulle vintrar(Köppen si klimaklassifisering Csa). Våren kjem i mars når
temperaturane aukar. I mai er det sommartemperaturar. Middeltemperaturen om
sommaren er 26 °C og om vinteren 12 °C. Det er sjeldan snø i Haifa, men
temperaturane kan stundom komme ned mot 3 °C, vanlegvis tidleg om morgonen.
Fukta er generelt høg året rundt og regn er mest vanleg mellom september og mai.
Årsmiddelnedbøren er 629 mm.

Eit vanleg israelsk ordtak er «Haifa arbeider, Jerusalem bed og Tel Aviv leiker»
og syner statusen Haifa har som arbeidar- og industriby. Industriområdet i Haifa
ligg aust i byen, kring Kishon. Her ligg Haifa oljeraffineri, ein av to
oljeraffineri i Israel (det andre ligg i Ashdod). Haifa raffineri handsamar
9 million tonn (66 millionar fat) råolje i året. Dei no to ubrukte, 80 meter
høge kjøletårna, bygd i 1930-åra, var dei høgaste bygningane som vart bygd under
det britiske mandatet.

Matam (forkorting for Merkaz Ta'asiyot Mada - vitenskaplege industrisenter), er
den største og eldste forretningsparken i Israel, og ligg heilt sør i byen. Her
ligg fabrikkar og forskingsanlegg for mange av dei israelske og internasjonale
høgteknologiselskapa som Intel, IBM, Microsoft, Motorola, Google, Yahoo!, Elbit,
CSR, Philips og Amdocs.

Hamna i Haifa er den største passasjerhamna i Israel og tek òg i mot store
mengder frakt, sjølv om hamna i Ashdod har teke meir enn meir.

Av kjøpesenter i Haifa finn ein Hutsot Hamifratz, Horev Center Mall, Panorama
Center, Castra Center, Colony Center (Lev HaMoshava), Hanevi'im, Kanyon Haifa,
Lev Hamifratz Mall og Grand Kanyon.

I 2005 var det 13 hotell i Haifa med i alt 1 462 rom. Byen har ei 17 km lang
kystlinje, og av dette er 5 km strender. Det største turistmålet i Haifa er
Bahá'í verdssenter, med heilagdomen til Báb, som har ein gullfarga kuppel og
hagar rundt. Mellom 2005 og 2006 vitja 86 037 menneske heilagdomen. I 2008 fekk
Bahá'í-hagane status som verdsarvstad.. Den restaurete Tyske kolonien, Stella
Maris-klosteret og Eliasgrotta trekkjer òg til seg mange grotter.

I Haifa-området finn ein òg kunstnarkolonien Ein Hod, der over 90 kunstnarar har
studio og utstillingar, og Karmelberget nasjonalpark med grotter der ein har
gjort funn av neandertalarar og tidlege Homo Sapiens.

I 2007 bad Haifa kommune om å få byggje fleire hotell og opne eit båtsamband
mellom Haifa, Akko og Caesarea, og utvikle den vestlege delen av hamna til eit
fritids- og underhaldningsområde, i tillegg til å utvide den lokale flyplassen
og gjere hamna tilgjengeleg for cruiseskip.

Haifa har seks jernbanestasjonar og Carmelit, den til no einaste
undergrunnsbanen i Israel (ein annan er under bygging i Tel Aviv). Nahariya–Tel
Aviv-banen langs kysten er hovudlinja til Israel Railways langs kysten av
Haifabukta og har seks stasjonar innafor byen. Frå sørvest til nordaust er
desse: Haifa Hof HaCarmel, Haifa Bat Galim, Haifa Merkaz HaShmona, Lev
HaMifratz, Hutzot HaMifratz og Kiryat Haim. I lag med Kiryat Motzkin
jernbanestasjon i den nordlege forstaden Kiryat Motzkin, dannar dei Haifa -
Krayot-banen («Parvarit»). Det går direktetog frå Haifa til Tel Aviv, Ben Gurion
internasjonale flyplass, Nahariya, Akko, Kiryat Motzkin, Binyamina, Lod, Kiryat
Gat, Beer Sheva og andre stader.

Busselskapet Egged driv to bussterminalar, HaMifratz sentrale busstasjon, like
ved Lev HaMifratz jernbanestasjon og Haifa Hof HaCarmel sentrale busstasjon,
like ved Hof HaCarmel jernbanestasjon. Bussrutene dekkjer dei fleste byane i det
nordlege Israel. Alle bylinjene vert òg drivne av Egged.

Haifa og forstadane i Krayot har òg eit nytt hurtigbussystem kalla Metronit.
Desse bussane er hybridbussar som følgjer lysstriper i eigne felt på vegane, og
funger som ein slags trikk. Metronit-systemet består av 100 18 meter lange
bussar som kvar kan ta 150 passasjerar, og køyrer lange 40 km lange ruter. Dette
systemet opna offisielt den 16. august 2013 med tre linjer.

Undergrunnsbanen i Haifa heiter Carmelit. Det er ein tunnelbane som går frå
sentrum til Gan HaEm (Morparken) på Karmelberget. Han har berre ei linje med
seks stasjonar og to tog, og er oppført i Guinness rekordbok som den kortsate
undergrunnsbanen i verda.

Haifa har ein kabelvogn, ein gondolbane med seks vogner som går frå Bat Galim på
kysten til utkikkspunktet ved Stella Maris og klosteret på toppen av
Karmelberget. Denne tener hovudsakleg turistar.

Haifa flyplass har innanriksruter til Tel Aviv og Eilat, i tillegg til
internasjonale charterruter til Kypros, Hellas og Jordan. Flyselskapa som driv
rutene frå Haifa er Arkia og Israir.

Dei største idrettsanlegga i Haifa er Kiryat Eliezer stadion, som tar 14 000
tilskodarar og Thomas D'Alesandro stadion. Neve Sha'anan Athletic stadion tar
1 000 tilskodarar. I 2014 stod Sammy Ofer stadion, som er godkjend for 30 820
seter.

Dei to største fotballklubbane i byen er Maccabi Haifa og Hapoel Haifa, som
begge spelar i den øvste divisjonen i Israel og deler Sammy Ofer stadion som
heimebane. Maccabi har vunne tolv israelske meisterskap, medan Hapoel har vunne
eitt. Byen har òg fleire lag i lågare divisjonar.

Basketballklubben i byen er Maccabi Haifa, som nyleg rykka opp til det øvste
nivået i landet. Laget spelar i Romema Arena, som tar 5 000 tilskodarar.



https://nn.wikipedia.org/wiki/Den_spanske_arvef%C3%B8lgjekrigen

Den spanske arvefølgjekrigen (1701–1714) vart utkjempa mellom fleire europeiske
stormakter, hovudsakleg spanjolane lojale til erkehertug Karl, Det tysk-romerske
riket, Storbritannia, Dei sameinte Nederlanda, Portugal og Hertugdømet Savoie
mot spanjolane lojale til Filip V, Frankrike og Kurfyrstedømet Bayern om ei
mogeleg samanslåing av Kongedøma Spania og Frankrike under eitt Bourbon-monarki.
Ei slik samanslåing ville drastisk ha endra maktbalansen i Europa. Krigen vart
hovudsakleg utkjempa i Europa, men omfatta òg Dronning Anne-krigen i
Nord-Amerika og vart prega av kjende generalar som Duc de Villars, jakobitten
hertugen av Berwick, hertugen av Marlborough og prins Eugene av Savoie. Krigen
enda med at Filip vart anerkjend som konge av Spania, men han måtte samstundes
seie frå seg kravet på den franske trona og avstå mange av dei spanske områda
til Det tysk-romerske riket, Dei sameinte Nederlanda, Savoie og Storbritannia,
som delte Det spanske imperiet i Europa seg i mellom.

I 1700 døydde Karl II, den siste spanske monarken frå Huset Habsburg, utan born,
og testamenterte eigedomane sine til Filip, barnebarnet til halvsystera si og
kong Ludvig XIV av Frankrike. Filip vart slik Filip V av Spania og sidan han òg
var den yngre sonen til Dauphin av Frankrike, var Filip i arvefølgjerekka til
den franske trona. Tanken om eit multi-kontinentalt Spania kontrollert av Ludvig
XIV framkalla ein massiv koalisjon for å hindre at Filip tok over den spanske
trona.

Krigen byrja sakte då Leopold I av Det tysk-romerske riket kjempa for å verne
austerrikske Habsburg sitt krav på Spania. Då Ludvig XIV byrja å utvide områda
sine, kom andre europeiske nasjonar (hovudsakleg England, Portugal og Dei
sameinte Nederlanda) inn på den tysk-romerske sida for å hindre vidare fransk
ekspansjon. Andre statar kom inn i koalisjonen mot Frankrike og Spania i eit
forsøk på å vinne nye landområda eller verne sine gamle område. Spania var sjølv
delt i støtta og hamna ut i borgarkrig.

Krigen fann hovudsakleg stad i Spania og det vestlege og sentrale Europa (særleg
Nederlanda), med nokre viktige kampar i Tyskland og Italia. Prins Eugene og
hertugen av Marlborough utmerkte seg som militære kommandantar i Nederlanda.
Krigen vart ikkje berre utkjempa i Europa, men òg i Vestindia og koloniane i
Nord- og Sør-Amerika, der konflikten av kolonistane vart kalla Dronning
Anne-krigen. I løpet av heile krigen vart kom lag 400 000 menneske drepne.

Krigen enda med avtalane i Utrecht (1713) og Rastatt (1714). Som følgje av
krigen vart Filip V verande konge i Spania, men vart fjerna frå den franske
arvefølgjerekka, og ein union mellom dei kongedøma vart hindra. Austerrikarane
vann dei fleste spanske områda i Italia og Nederlanda. Hegemoniet til Frankrike
på det europeiske kontinentet var over og ideen om ein maktbalanse vart ein del
av den internasjonale tankegangen. Filip fornya rask den spanske ambisjonen og
tok nytte av maktvakuumet som oppstod etter Ludvig XIV døydde i 1715. Filip
annonserte at han ville gjere krav på den franske krona om barnet Ludvig XV
døydde og han prøvde å ta attende dei spanske områda i Italia. Dette førte til
Kvadrupelalliansekrigen i 1717.

Sidan Karl II av Spania hadde vore psykisk og fysisk svak sidan særs ung alder,
var det klart at han ikkje kom til å produsere arvingar. Ein starta derfor å
krangle om kven som skulle ta over det spanske kongedømet — som ikkje berre
omfatta Spania, men område i Italia, Nederlanda, Filippinane og Amerika. Utan
ein direkte arving, søkte ein kandidatar hos systrene til kongen, som kvar hadde
om lag dei same rettane til trona, men med særs forskjellige politiske følgjer,
og ein konflikt verka umogeleg å unngå. To dynasti gjorde krav på den spanske
trona: det franske huset Bourbon og det austerrikske huset Habsburg, som begge
var i nær slekt med Karl og faren, Filip IV.

Einearvingen til Karl II var Ludvig, Le Grand Dauphin, sonen til den eldre
halvsystera, Maria Theresa og Ludvig XIV av Frankrike. Ludvig og Karl var òg
fetters barn, då bestemor til Ludvig, Anne av Austerrike, var syster til far til
Karl, Filip IV av Spania. Men valet av dauphinen, som òg var kronprins for den
franske trona, var eit problematisk val. Han kunne ha samla Frankrike og Spania
til ein union og kontrollert eit enormt rike som kunne ha trua maktbalansen i
heile Europa. I tillegg hadde både Anne og Maria Theresa sagt frå seg retten til
den spanske trona då dei gifta seg, sjølv om dette for Maria Theresia vart rekna
som ugyldig, sidan det var ein del av medgifta til infantinnen som Spania aldri
hadde betalt. Ein alternativ kandidat var den tysk-romerske keisaren, Leopold I,
frå det austerrikske Habsburg-dynastiet. Som Ludvig XIV, var Leopold fetters
born av kongen av Spania og nevø av Filip IV på morsida. Mora var ei yngre
syster av Filip IV (Maria Anna av Spania). I tillegg hadde Filip IV fastsett at
arva hans skulle gå til dei austerrikske habsburgarane i testamentet sitt. Men
Leopold var òg ein problematisk kandidat, for om han hadde teke over trona ville
dette ha samla det mektige spansk-austerrike Habsburgriket frå 1500-talet på ny.
Det var delvis for å kome franske protestar i forkjøpet at den då barnlause
Leopold i 1668, berre tre år etter Karl II tok trona, sa seg villig til å dele
dei spanske områda mellom Bourbonane og Habsburgarane, sjølv om testamentet til
Filip IV gav han retten til heile riket. Denne stillinga endra seg i 1669 då
Leopold sikra seg støtte frå Vilhelm III av England til kravet om eit udelt
Spansk imperium mot at Leopold skulle støtte engelskemennene i niårskrigen
(1688-1697) mot Frankrike.

Samstundes vart det fødd ein ny kandidat for den spanske trona i 1692.
Kurfyrsten Josef Ferdinand av Kurfyrstedømet Bayern var barnebarnet til Leopold
I på kvinnesida, og derfor ein del av huset Wittelsbach i staden for Habsburg.
Mora hans, Maria Antonia, var ei dotter av Leopold frå det første ekteskapet
hans, til den yngste dottera til Filip IV av Spania, Margaret Theresia . Sidan
Josef Ferdinand verken var ein Bourbon eller ein Habsburg, var sannsynet for at
Spania kunne verte slått saman med Frankrike eller Austerrike liten. Den
bayerske prinsen ville ha vore den rettmessige arvingen til den spanske trona i
følgje testamentet til Filip IV, og var ein langt mindre farleg kandidat enn dei
som var direkte i slekta til Bourbon eller Habsburg, trass i at både Leopold I
og Ludvig XIV ville overlate krava sine til ei yngre grein av familiane sine:
Leopold til den yngre sonen, erkehertug Karl, og Ludvig til den yngre sonen til
kronprinsen, Filip, hertug av Anjou. Josef Ferdinand vart derfor det føretrekte
valet til England og Nederlanda, for å hindre at Europa skulle verte dominert av
verken Bourbonane eller Habsburgarane.

Då niårskrigen enda i 1697, vart spørsmålet om den spanske arvefølgja kritisk.
England og Frankrike, som begge var utslitne etter langvarige krigar, signerte
Haag-traktaten i 1698, òg kjend som den første delingsavtalen, der dei vart
samde om å anerkjenne Josef Ferdinand som arving til den spanske trona, men
delte dei spanske områda i Italia og Nederlanda mellom dei franske og
austerrikske dynastia. Dei tok derimot ikkje omsyn til Spania. Då delingsavtalen
vart kjend i 1698 protesterte Spania kraftig til den planlagte oppdelinga av
riket deira, sjølv om Karl II var samd i å utnemne den bayerske prinsen som
arvingen sin. Han overlet heile Det spanske imperiet til han, i staden for
delane som England og Frankrike hadde valt ut.

Josef Ferdinand døydde derimot av koppar i 1699, berre seks år gammal, og
spørsmålet om den spanske arvefølgja kom opp på ny. England og Frankrike
ratifiserte raskt den andre delingsavtalen, der dei gav den spanske trona til
erkehertug Karl. Dei italienske områda skulle gå til Frankrike, medan
erkehertugen skulle få resten av Det spanske imperiet. Austerrikarane, som ikkje
deltok under danninga av avtalen, var misnøgd, for dei ønskte heile Spania og
alle områda dei eigde, og for det andre var det dei italienske områda dei hadde
aller mest lyst på. Desse var både rikare og nærare Austerrike, og dermed
lettare å styre. I Spania var ein enno meir misnøgd med avtalen. Hoffmennene var
alle imot delinga, men var internt usamde om trona skulle gå til Habsburg eller
Bourbon. Franskmennene hadde derimot mest støtte hos dei spanske statsmennene,
og i oktober 1700 gjekk Karl II med på å testamentere alle områda sine til den
andre sonen til den franske kronprinsen, hertugen av Anjou. Karl tok
førehandsreglar for å hindre ein potensiell union mellom Frankrike og Spania. Om
Anjou på noko vis skulle arve den franske trona, skulle Spania gå til den yngre
broren hans, Duc de Berri, og så erkehertug Karl som den neste i
arvefølgjerekka.

Då det franske hoffet først fekk vite om testamentet hans og trass i at Bourbon
på papiret hadde vunne, meinte rådgjevarane til Ludvig XIV at det var tryggare å
godta vilkåra i den andre delingsavtalen enn å risikere krig om heile det
spanske arveområdet. Jean-Baptiste Colbert, den franske utanriksministeren,
klarte derimot å få fram at uansett om Frankrike aksepterte heile eller delar av
Det spanske imperiet, så måtte dei i krig med Austerrike, som ikkje godtok
delinga skildra i London-traktaten.

I tillegg sa vilkåra i testamentet til Karl at Anjou fekk valet om å ta heile
Det spanske imperiet eller ingenting. Om han nekta ville heile arva gå til den
yngre broren til Anjou, Charles, hertug av Berry eller til erkehertug Karl av
Austerrike om hertugen av Berry avslo. Dei visste at Dei maritime maktene
(England og Dei sameinte Nederlanda) ikkje ville ta Frankrike si side i ein krig
som gjekk mot delinga, så Ludvig valte å godt at arva gjekk til barnebarnet.

Karl II døydde den 1. november 1700, og den 24. november erklærte Ludvig XIV
Anjou som Filip V, konge av Spania. Den nye kongen vart erklært herskar over
heile Det spanske imperiet, som var mot vilkåra i den andre delingsavtalen.
Trass i at det var eit brot med avtalen med England, mangla Vilhelm III støtte
hos den herskande eliten i England eller Dei sameinte Nederlanda til å erklære
krig mot Frankrike, og anerkjende motvillig Filip som konge i april 1701.

Ludvig var derimot vorte for aggressiv i ønsket om å sikre fransk hegemoni i
Europa. Han avskar England og Nederlanda frå spansk handel, som var ein alvorleg
trugsel for dei kommersielle interessene til desse to landa. Dette gjorde at
Vilhelm III kunne sikre støtte hos støttespelarane sine og forhandle fram
Haag-traktaten i 1701 med Dei sameinte Nederlanda og Austerrike. Avtalen kom i
land den 7. september 1701, og anerkjende Filip V som konge av Spania, men gav
Austerrike det dei ønskte mest, dei spanske områda i Italia. Som eit vilkår
aksepterte òg Austerrike Dei spanske Nederlanda, for å verne denne viktige
regionen frå Frankrike. England og Dei sameinte Nederlanda tok samstundes opp
handelen att i Spania.

Eit par dagar etter avtalen var signert døydde Jakob II, som hadde vorte vorte
avsett som konge av Vilhelm III, i Frankrike. England og Dei sameinte Nederlanda
hadde alt starta å samle armeane sine, og no, sjølv om Ludvig hadde behandla
Vilhelm som konge av England etter freden i Ryswick, anerkjende han no sonen til
Jakob II, den katolske James Francis Edward Stuart («Old Pretender»), som den
rettmessige monarken. Dette framandgjorde folket i England ytterlegare og gav
Vilhelm grunnlag til å gå til krig.

Den væpna konflikten starta sakte då dei austerrikske styrkane under prins
Eugene av Savoie invaderte Hertugdømet Milano, eit av dei spanske områda i
Italia. Dette fekk Frankrike til å blande seg inn. England, Dei sameinte
Nederlanda og dei fleste tyske statane (mellom anna Preussen og Hannover), tok
Austerrike si side. Wittelsbach-fyrstane i Bayern og Köln støtta Frankrike og
Spania. Portugal, som opphavleg var alliert med franskmennene, bytta tidleg side
med Methuen-traktaten. I Spania valte cortes i Aragon, Valencia og Catalonia
(regionar i Krona Aragon) å støtte den austerrikske erkehertugen. Sjølv om
Vilhelm III døydde i 1702, heldt etterfølgjaren hans i England, Anne av
Storbritannia, fram krigen, med rettleiing frå ministrane Godolphin og
Marlborough.

I 1702 kjempa Eugene i Italia, der franskmennene var leia av Duc de Villeroi,
som Eugene slo og tok til fange i slaget ved Cremona den 1. februar. Villeroi
vart no erstatta av Duc de Vendôme, som, trass i uavgjort i slaget ved Luzzara i
august og ein langt større styrke, ikkje klarte å drive Eugene ut av Italia.

Samstundes leia Marlborough ein samla engelsk, nederlandsk og tysk styrke i
Nederlanda, der han tok fleire viktige festningar, mellom anna Liège. Ved Rhinen
tok ein keisarleg arme under Ludvig av Baden Landau i september, med trugselen
mot Alsace vart stoppa då kurfyrsten av Bayern tredde inn i krigen på fransk
side. Prins Ludvig vart tvungen til å trekkje seg attende til den andre sida av
Rhinen, der han vart slått av ein fransk arme under Claude-Louis-Hector de
Villars i Friedlingen. Den engelske admiralen Sir George Rooke vann òg eit
viktig sjøslag, slaget ved Vigobukta, som førte til at den spanske sølvflåten
vart fullstendig øydelagd.

Året etter, sjølv om Marlborough erobra Bonn og dreiv kurfyrsten av Köln til
eksil, mislukkast han i å erobre Antwerpen, og franskmennene hadde suksess i
Tyskland. Ein samla fransk-bayersk arme under Villars og Max Emanuel av Bayern
slo keisararmen under Ludvig av Baden og Hermann Styrum, men kurfyrsten var redd
for å marsjere til Wien, noko som førte til at Villars sa opp. Franskmennene tok
deriomt fleire sigrar i Sør-Tyskland etter Villars sa opp med ein ny arme under
Camille de Tallard i Pfalz. Dei franske leiarane la no store planar og meinte å
nytte den samla armeen til Frankrike og Bayern til å erobre den austerrikske
hovudstaden året etter. Mot slutten av 1703 hadde derimot Frankrike gått på
fleire nederlag for Portugal og Savoie hadde gått over til den andre sida.
Samstundes hadde engelskmennene, som tidlegare hadde anerkjend Filip som konge
av Spania, no valt å støtte erkehertug Karl i staden.

I 1704 var den franske planen å nytte armeen til Villeroi i Nederland for å
halde Marlborough i sjakk, medan Tallard og den fransk-bayerske armeen under Max
Emanuel og Ferdinand de Marsin, erstattaren til Villars, skulle marsjere mot
Wien.

Marlborough — som ignorerte ønska til nederlendarane, som ville ha soldatane
sine att i Nederlanda — førte dei engelske og nederlandske styrkane sørover til
Tyskland. Samstundes flytta Eugene nordover frå Italia med den austerrikske
armeen. Måla med desse manøvrane var å hindre den fransk-bayerske armeen frå å
nå Wien. Etter å ha møtt kvarandre gjekk styrkane til Marlborough og Eugene til
kamp mot franskmennene under Tallard i slaget ved Blenheim. Slaget vart ein stor
suksess for Marlborough og Eugene, og slo Bayern heilt ut av krigen. Same året
klarte England å erobre Gibraltar i Spania med hjelp av nederlandske styrkar
kommandert av prins Georg av Hessen-Darmstadt, på vegner av erkehertug Karl.

Etter slaget ved Blenheim skiltes Marlborough og Eugene igjen, og førstnemde
reiste til Nederlanda, medan Eugene drog til Italia. I 1705 vart det lite
framgang for verken Frankrike eller dei allierte i krigen. Marlborough prøvde å
invadere Frankrike ned elva Mosel, men kom ingen veg, og sjølv om han klarte å
slå Villeroi og bryte gjennom linjene i Brabant, klarte han ikkje å få den
franske kommandanten ut i kamp. Villars og Ludvig av Baden manøvrerte opp og ned
Rhinen utan å oppnå mykje, og soga var mykje den same for Vendôme og Eugene i
Italia. I 1706 skjedde det meir, då Marlborough dreiv franskmennene ut av det
meste av Dei spanske Nederlanda, og slo styrken under Villeroi i det avgjerande
slaget ved Ramillies i mai og følgde opp med å erobre Antwerpen og Dunkerque.
Prins Eugene hadde òg suksess. I september, etter at Vendôme drog for å
forsterke den knuste armeen i Nederland, påførte Eugene og hertugen av Savoie
franskmennene store tap under Orleans og Marsin i slaget ved Torino, og dreiv
dei ut av Italia mot slutten av året.

No som Frankrike var kasta ut av Tyskland, Nederlanda og Italia, var det i
Spania kampane gjekk føre seg dei neste åra. I 1706 leia den portugisiske
generalen Marquês das Minas ein invasjon i Spania frå Portugal, der dei klarte å
ta Madrid. Mot slutten av krigen, vart Madrid vunne attende av ein arme leia av
kong Filip V og hertugen av Berwick (den uekte sonen til Jakob II av England,
som tente i den franske armeen). jarlen av Galway prøvde å ta Madrid på ny i
1707, men Berwick slo han grundig i slaget ved Almansa den 25. april. I eit anna
forsøk på Madrid, vart armeen hans grundig slågg av Marquis de Bay i slaget ved
La Gudina og vart tvungen til å trekkje styrkane sine ut av Spania. Etter dette
glei krigen i Spania over i små uavgjorte småtrefningar.

I 1707 kryssa krigen ei kort stund med den store nordiske krigen, som pågjekk
samstundes i Nord-Europa. Ein svensk arme under Karl XII nådde fram til Sachsen,
der han nettopp hadde tukta kurfyrsten August II og tvunge han til å seie frå
seg krava til den polske trona. Både franskmennene og dei allierte sende
utsendingar til leiren til Karl, og franskmennene håpte å oppmuntre han til å
sende soldatane sine mot keisar Josef I, som Karl følte hadde svike han med å
støtte August. Karl såg derimot på seg sjølv som ein forkjempar for det
protestantiske Europa, og mislikte sterkt Ludvig XIV for måten han behandla
hugenottane på, og var generelt uinteressert i den vestlege krigen. I staden
vendte han seg mot Russland og enda høvet for Sverige til å blande seg inn.

Seinare i 1707 leia prins Eugene ein alliert invasjon av det sørlege Frankrike
frå Italia, men vart stoppa av den franske armeen. Marlborough vart samstundes
verande i Nederlanda, der han erobra ei lang rekkje festningar. I 1708 møtte
Marlborough den franske armeen, som var plaga av eit leiarskapsproblem.
Kommandantane deira, hertugen av Burgund (barnebarnet til Ludvig XIV) og duc de
Vendôme skifta ofte meining og førstnemnde tok ofte ukloke militære avgjersler.
Burgund insisterte på at franskmennene ikkje skulle angripe Marlborough og nok
ein gong kunne han slå armeen sin saman med Eugene sin. Dei allierte klarte slik
å knuse franskmennene i slaget ved Oudenarde, og erobra så Lille. I Italia
plyndra Austerrike byar som Forlì (1708).

Katastrofane i Oudenarde og Lille førte Frankrike til randen av ruin. Ludvig XIV
vart tvungen til å forhandle. Han sendte utanriksministeren sin, Marquis de
Torcy, for å møte dei allierte kommandantane i Haag. Ludvig gjekk med på å
overgje Spania og alle spanske område til dei allierte, og bad berre om å få
halde Napoli (i Italia). Han var førebudd på å betale pengar for å drive Filip V
ut av Spania. Dei allierte tvinga derimot fram eit meir audmjukande vilkår. Dei
kravde at Ludvig skulle nytte den franske armeen til å kaste sitt eige barnebarn
av trona. Ludvig avslo tilbodet og valte å halde fram krigen til den bitre
slutt. Han bønfalla folket i Frankrike og fekk tak i tusenvis av nye rekruttar i
armeen sin.

I 1709 gjorde dei allierte tre forsøk på å invadere Frankrike, men to av dei var
så små at dei var for avleiingsmanøvrar å rekne. Eit meir seriøst forsøk vart
utført av Marlborough og Eugene då dei rykte fram mot Paris. Dei møtte
franskmennene under Duc de Villars i slaget ved Malplaquet, det blodigaste
slaget i krigen. Sjølv om dei allierte slo franskmennene, tapte dei over
tjuetusen mann, medan franskmennene berre tapte titusen mann. Dei allierte
erobra Mons, men klarte ikkje å følgje opp sigeren. Slaget markerte eit
vendepunkt i krigen, og trass i sigeren klarte ikkje dei allierte å halde fram
invasjonen på grunn av dei enorme tapa.

I 1710 sette dei allierte i gang eit siste felttog i Spania, men klarte ikkje å
vinne terreng. Ein arme under James Stanhope nådde Madrid i lag med erkehertug
Karl, men vart tvungen til å kapitulere i Brihuega då ein støttearme kom frå
Frankrike. Dei allierte hadde i mellomtida byrja å svekkast. I Storbritannia var
den mektige politiske innverknaden til Marlborough tapt, då opphavet til makta
hans, venskapen mellom kona hans og dronning Anne tok slutt, då dronning Anne sa
opp hertuginna av Marlborough frå embetet hennar og bannlyste ho frå hoffet. I
tillegg hadde Whigregjeringa trekt støtta si til krigen, og den nye
Tory-regjeringa søkte fred.

I 1711 vart erkehertug Karl den tysk-romerske keisaren Karl VI etter at Josef,
den eldre broren hans, brått døydde. På det tidspunktet ville ein avgjerande
siger for Austerrike, som samla Det tysk-romerske riket med den spanske krona,
vore like dårleg for maktbalansen som ein siger for Frankrike ville vore.

Marlborough klarte å vinne ein strategisk siger over Villars, og braut gjennom
den franske forsvarslinja Ne Plus Ultra og erobra Bouchain, men vart kalla
attende til Storbritannia mot slutten av året, og vart erstatta av hertugen av
Ormonde. Britane, leia av statsråd Henry St John, byrja å gjere hemmelege
forhandlingar med Marquis de Torcy, og ekskluderte nederlendarane og
austerrikarane frå forhandlingane. Hertugen av Ormonde nekta å sende dei
britiske styrkane i kamp, så franskmennene under Villars klarte å ta tilbake det
meste dei hadde tapt i 1712, slik som i slaget ved Denain. Villars heldt så fram
offensiven med suksess. Samstundes vann dei franske styrkane i Spania og erobra
Barcelona.

Storbritannia og Nederlanda stoppa kampane mot Frankrike då freden i Utrecht
vart underteikna i 1713. Barcelona, som hadde støtta erkehertugen sitt krav på
trona i Spania og dei allierte i 1705, overgav seg til slutt til Bourbon-armeen
den 11. september 1714 etter ei lang omleiring, som gjorde slutt på dei allierte
i Spania. Dette vert i regionen rekna som den katalanske nasjonaldagen.

Fiendskapen mellom Frankrike og Austerrike heldt fram til 1714, då Rastatt- og
Baden-avtalane vart ratifiserte og markerte slutten på den spanske
arvefølgjekrigen. Spania var treigare i å ratifisere fredsavtalane, så
konflikten med Austerrike enda ikkje formelt før i 1720, etter at dei hadde
vorte slått av alle stormaktene i kvadrupelalliansekrigen.

Krigen til havs og i Vestindia var hovudsakleg ein økonomisk krig. Sølvflåtane
til Spania og Portugal var målet til motstandarane, og koloniutpostane vart
utsett for raid som ofte vart utførte av anten sjørøvarflåtar utrusta av
handels- og adelsmenn eller ei blanding av offentlege og private bevillingar.
Desse flåtane gjekk til åtak på dårleg forsvarte busetnader, og anten plyndra
dei eller kravde løysepengar, som ofte vart betalte i varer og slavar, stundom
til gevinst for sigerherren sine eigne plantasjar. Einaste staden som skifta
permanent eigar var St. Kitts, som heldt både franske og engelske plantasjar.

I somme koloniar starta førebuinga til konflikten så tidleg som i 1699, då ein
fekk vite om den dårlege helsa til Karl II. Christopher Codrington, den britiske
guvernøren på Leewardøyane, starta å organisere eit felttog for å drive
franskmennene av St. Kitts då han i juli 1702 fekk vite at krigen var i gang.
Han følgde opp sigeren med eit mislukka forsøk på å erobre Guadeloupe i 1703,
men han fekk gjort stor økonomisk skade før han trekte seg attende.
Franskmennene tok hemn i 1706 med eit raid på St. Kitts; men hadde eit mislukka
forsøk på Nevis. Seinare klarte Pierre Le Moyne d'Iberville å utføre eit raid
mot Nevis. D'Iberville, som døydde seinare same året av ein tropisk sjukdom då
han planla eit åtak på Charles Town i Carolina, vart skulda for å nytte slavane
han tok på sine eigne plantasjar og ikkje delte dei med andre investorar i
ekspedisjonen.

Dei franske, engelske og spanske flåtane var alle aktive i Vestindia. Hausten
1701 sendte både Frankrike og England flåtane sine dit. Den franske flåten til
Château-Renault inneheldt 28 linjeskip, større enn nokon tidlegare europeisk
flåte i Karibia. Han og John Benbow, admiralen til den mindre britiske flåten,
unngjekk kvarandre, og Château-Renault eskorterte den spanske sølvflåten heim
frå Vera Cruz før denne vart erobra i Vigobukta. Benbow vart verande att i
Karibia og i august 1702 møtte han Jean du Casse i ei omfattande kamphandling
utanfor kysten av Sør-Amerika, der han vart dødeleg skadd.

Jean-François Duclerc, ein fransk sjørøvar, hadde Rio de Janeiro som mål og dei
lukrative gullsendingane her i 1710. Raidet hans var derimot mislukka og han
vart fengsla og seinare drepen i Rio. Franskmennene svarte med eit nytt raid i
1711.

I 1712 la den franske admiralen Jacques Cassard ut på ein ekspedisjon som
plyndra britiske Montserrat og fleire nederlandske koloniutpostar, som St.
Eustatius, Curaçao, og Surinam.

I Nord-Amerika vart krigen hovudsakleg utført av engelske kolonistar mot spanske
og franske kolonistar. Begge sidene fekk støtte frå sine allierte
indianarstammer, samt noko støtte frå marinane sine. I søraust sette engelske
provinsen Carolina i gang eit felttog mot St. Augustine i Spansk Florida som
mislukkast, og utførte fleire raidar mot spansk-allierte innfødde, og reduserte
sterkt folketalet deira. Franskmennene og spanjolane svarte med eit felttog mot
Charles Town, hovudstaden i Carolina, som òg var mislukka.

Acadia og grensa mellom Fransk Canada og engelske provinsen Massachusetts Bay
var òg utsett for mange kamphandlingar. Franskmennene og deira innfødde allierte
plyndra fleire gonger små samfunn i Massachusetts og New Hampshire, men unngjekk
konflikt i New York i frykt for å hisse opp irokesarane, som dei hadde forhandla
fram fred med i 1701. Massachusetts-militsen gjorde fleire forsøk på å erobre
hovudstaden Port Royal i Acadia, men det kravde massiv marine støtte godkjend av
Dronning Anne for å erobre Acadia i 1710. Dronning Anne godkjende òg eit større
tokt mot Quebec City i 1711; Dette toktet, leia av admiral Hovenden Walker, var
fullstendig katastrofalt. Meir enn 800 mann døydde då fleire av skipa forliste
mot klippene ved munningen av St. Lawrence-elva.

Lengst nord sendte engelskmennene fleire gonger flåtane sine for å plyndre
franske busetnader og øydeleggje fiskestasjonar på Newfoundland, men tapte stort
i St. John's i 1709 etter at franskmennene marsjerte over land frå Plaisance.

Under freden i Utrecht vart Filip anerkjend som kong Filip V av Spania, men han
måtte seie frå seg kravet om ein plass i den franske arvefølgjerekka, og slik
hindre ein union mellom Frankrike og Spania. Han fekk halde dei spanske
oversjøiske områda, men avstod Dei spanske Nederlanda, Napoli, Milano og
Sardinia til Austerrike; Sicilia og delar av Milano til Savoie; og Gibraltar og
Menorca til Storbritannia. I tillegg fekk britane eksklusive rettar til den
ikkje-spanske slavehandelen i Spansk Amerika i over tretti år, den såkalla
asientoen.

Med omsyn til den politiske organiseringa av kongedøma deira, gav Filip ut Nueva
Planta-påboda, som følgde sentraliseringstilnærminga til Bourbonane i Frankrike.
Dette enda det politiske sjølvstyret til kongedøma som hadde utgjort kongemakta
Aragon; områda i Spania som hadde støtta erkehertug Karl og opp til då hatt sine
eigne institusjonar som ein laust basert dynastisk union, skild frå resten av
det spanske riket. På den andre sida hadde kongedømet Navarra og Baskarland
støtta kongen mot den habsburgske pretendenten og dei fekk halde sjølvstyret
sitt med institusjonane og lovene sine.

Det skjedde ingen viktige endringar for dei franske områda i Europa. Keisaren
ønskte å drive franskmennene attende til Rhinen, og den franske grensa vart
heller ikkje pressa bakover i Nederlanda. Frankrike gjekk med på å stoppe støtta
til Stuart-pretendentane til den britiske trona og i staden anerkjenne Anne som
den rettmessige dronninga. Frankrike gav opp fleire koloniar i Nord-Amerika og
anerkjende britiske suverenitet over Rupert's Land og Newfoundland, og avstod
Acadia og halve Saint Kitts. Nederlendarane fekk halde forskjellige fort i Dei
spanske Nederlanda, og fekk lov å annektere delar av Spansk Geldern.



https://nn.wikipedia.org/wiki/Noreg

Noreg, offisielt Kongeriket Noreg (bokmål: Kongeriket Norge, nordsamisk: Norgga
gonagasriika), er eit nordisk land vest på den skandinaviske halvøya. Til lands
grensar Noreg mot Sverige i aust, Finland og Russland i nordaust, og til havs
mot Danmark i sør og Storbritannia i sørvest. Nord for Trøndelag er Noreg langt
og smalt, og kysten strekkjer seg langsmed Nordatlanteren med havområda
Skagerrak, Nordsjøen, Norskehavet og Barentshavet.

Den arktiske øygruppa Svalbard er under norsk suverenitet med dei avgrensingane
som gjeld i Svalbardtraktaten, men Svalbard er til liks med øya Jan Mayen ein
del av kongeriket. Bouvetøya i Søratlanteren er derimot eit norsk biland. Noreg
gjer òg krav på Peter 1.s øy i det sørlege Stillehavet og territoriet Dronning
Maud Land i Antarktis, men begge desse er omfatta av Antarktistraktaten som legg
territoriale krav i Antarktis på (Antarkt)is.

Namnet «Noreg» har norrønt opphav med formene Norðrvegr og seinare Noregr. Dette
kjem truleg frå gøtane og danane som omtalte den lange norskekysten som vegen
mot nord. Så tidleg som 880, rundt tida kongeriket blei grunnlagt, kalla Ottar
frå Hålogaland Noreg for norðmannaland, nordmann-landet - mens Alfred, kongen av
England, brukte forma Norðweg, som var forgjengaren til det moderne engelske
Norway.

Det offisielle namnet på nynorsk er Kongeriket Noreg, på bokmål Kongeriket
Norge. På nordsamisk heiter landet Norgga gonagasriika, på lulesamisk Vuona
gånågisrijkka og på sørsamisk Nøørjen gånkarijhke.

I vikingtida frå 700-talet til 1000-talet vart områda som no utgjer Noreg,
gradvis samla til eitt rike. Kong Harald Hårfagre vann slaget i Hafrsfjord i år
872, og grunnla det første norske kongssetet på Avaldsnes på Karmøy. Skipsleia
mellom Karmøy og fastlandet, den såkalla Nordvegen, gav namnet til
Noreg.[treng kjelde] Norske vikingar var dyktige sjøfararar og dreiv handel med
alle landa kring Nordsjøen, og busette seg òg på dei britiske og nordatlantiske
øyene, og på Grønland.

Det er usemje om Noreg vart samla med utgangspunkt i Vestfold og Austlandet. Den
tradisjonelle oppfatninga er at Harald Hårfagre ervde rike i Vestfold og delar
av Austlandet og derifrå la under seg det indre Austlandet, Trøndelag og hærtok
Vestlandet gradvis sørover kysten. Det går klårt fram or sogene at ei anna
mektig ætt med sete i Trøndelag, ladejarlane, hadde sett i gang ei liknande
samling om lag samstundes. Desse ættene fekk vekselsvis støtte frå danekongen.
Det verkar likevel som om Hårfagre-ætta vann denne maktkampen med kong Olav (den
Heilage) si maktovertaking om lag 1015. Etter dette var Lade-ætta slått tilbake.

I 995 grunnla kong Olav Trygvason den fyrste kyrkja på Moster på Bømlo, og byrja
kristninga av landet. I 1024 sette kong Olav (seinare kalla Olav den Heilage) og
bisp Grimkjell kristenretten på Mostratinget same staden. Ein reknar heile riket
som kristna ved slaget på Stiklestad i 1030, der Olav fall. Etter ei lang tid
med borgarkrigar (borgarkrigstida) vart den arvelege kongsmakta tryggja under
Sverreætta. Den norske kongsslekta døydde ut i 1387, og landet gjekk inn i ei
unionstid i Kalmarunionen med Danmark og Sverige. Etter 1450 heldt
kongsfellesskapet fram med Danmark åleine. Tida blir i Noreg kalla
«400-årsnatta», av di Noreg var den svake parten i unionen og vart styrt frå
hovudstaden København. Etter at Danmark-Noreg vart tvinga til å alliere seg med
Napoleon og dimed kom i hop med taparane i Napoleonskrigane, førde
Kiel-traktaten i 1814 til at Noreg vart avstått til Sverige. Men det lukkast å
gje landet ei grunnlov 17. mai 1814 og å tryggje norsk sjølvstende også etter at
ein kort krig med Sverige tvinga Noreg inn i personalunion med Sverige.

Aukande norsk misnøye med unionen gjennom 1800-talet førde til oppløysing av den
norsk-svenske unionen i 1905, stadfesta ved ei folkerøysting. Den norske
regjeringa baud den norske krona til danske prins Carl, og etter ei ny
folkerøysting kåra Stortinget han til konge. Han tok namnet Haakon VII etter dei
gamle norske kongane. Den norske kongefamilien, liksom den danske, høyrer til
det nordtyske fyrstehuset Schleswig-Holstein-Sonderburg-Glücksburg (ei grein av
huset Oldenburg).

Noreg var nøytralt under 1. verdskrigen, men som eit resultat av den tyske
invasjonen og okkupasjonen under 2. verdskrigen, vart nordmennene langt meir
skeptiske til nøytralitetsprinsippet. Stemninga dreidde mot ei kollektiv
tryggingsavtale for landet. Noreg var ei av dei underskrivande partane ved
danninga av NATO i 1949 og var blant landa som grunnla Dei sameinte nasjonane i
1945. Det norske folket har to gonger røysta imot å bli med i EU, nemleg i 1972
(då: EEC) og i 1994 (då: EF). Noreg har likevel ei tilknyting til den europeiske
indre marknaden gjennom EØS-avtala.

Noreg er eit konstitusjonelt monarki med eit parlamentarisk regjeringssystem.
Etter grunnlova frå 1814 er Kongen statsoverhovud og vel sjølv rådet sitt, men
etter riksrettsdomen i 1884 må likevel regjeringa i praksis ikkje få eit
fleirtal i Stortinget mot seg. Grunnlova gjev Kongen personleg vidtfemnande
rettar, men desse blir ikkje praktiserte i dag, og funksjonen hans er vorten
fyrst og fremst seremoniell. Statsrådet, eller regjeringa, er samansett av ein
statsminister og minst sju statsrådar, utnemnde av Kongen. Kongen kan i teorien
utnemne kven han vil, men vel alltid den regjeringa statsministeren legg fram.

Det norske parlamentet – Stortinget – har 169 medlemer, som er valde frå 19
fylke for ein fire-årsperiode ut frå eit system med proporsjonal representasjon.
Stortinget sine saker blir handsama i plenum, etter saksførebuingar i ulike
fagkomitear (justiskomiteen, finanskomiteen, landbrukskomiteen, osb).

Dei regulære rettsinstansane omfattar Høgsterett (18 permanente domarar (per
2004) og ein justitiarius), lagmannsrettane (Borgarting, Eidsivating, Agder,
Gulating, Frostating og Hålogaland), tingrettane (tidlegare by- og
heradsrettane) og forliksråda (handsamar sivile tvistesaker). I tillegg kjem
særdomstolar som Arbeidsretten. Domarane ved dei regulære rettsinstansane og
særdomstolane blir utnemnde av regjeringa. Den særskilte Riksretten vurderer
spørsmål om brotsverk utført av medlemer i Stortinget, Regjeringa eller
Høgsterett som slik.

Nær 80 % (3 958 038 personar) av innbyggarane i Noreg bur i tettstader. Sjå
artikkelen om omgrepet tettstad for definisjonar.

Noreg har eit opprive og fjellrikt landskap. Kystlina på meir enn 20 000
kilometer er broten av steile fjordar og eit mangfald av øyar og holmar. Noreg
er òg kjent som midnattssolas land, av di det ligg delvis nord for
polarsirkelen. Her går sola ikkje under horisonten ei tid om sumaren, og om
vinteren er desse områda utan sollys ei tilsvarande lang tid.

Heile lengda av Noreg fylgjer Nordatlanteren. Tre havområde utgjer kystlina;
Nordsjøen og avstikkaren Skagerrak i sørvest og sør, Norskehavet i vest, og
Barentshavet i nordaust. Det høgaste punktet i Noreg er Galdhøpiggen med sine
2469 meter.

Det norske klimaet er temperert, særleg langs kysten som er påverka av
golfstraumen heilt nord til Barentshavet. Noreg ligg i ei sone der polarfronten
skaper ein vestleg luftstraum, og dette dominerer vêr og klima i stor grad.
Klimaet i innlandet er noko kaldare om vinteren, og i den nordlegaste delen
herskar meir arktiske tilhøve.

Den norske økonomien er eit rikt kapitalistisk velferdssamfunn, med ein
kombinasjon av frie marknadskrefter og offentleg regulering. Regjeringa
kontrollerer vitale område som den petrokjemiske sektoren gjennom store
statsselskap. Landet er rikt på naturressursar - petroleum, vasskraft, fisk,
skog og mineral. Dei store naturressursane har samstundes gjort landet svært
avhengig av internasjonale råvareprisar, særleg oljeprisane. I 1999 utgjorde
oljeeksporten 35 % av eksportinntektene. Saudi-Arabia og Russland er dei einaste
landa som eksporterer meir olje enn Noreg.

Den økonomiske veksten var 0,8 % i 1999, 2,7 % i 2000 og 1,3 % i 2001. Det vart
igangsett privatiseringar i 2000, der regjeringa selde 1/3 av det 100 %
statseigde oljeselskapet Statoil. Noreg står utanfor EU etter folkerøystingar i
1972 og 1994. Landet er saman med Island og Liechtenstein ein del av den indre
marknaden i EU gjennom EØS-avtala.

3 958 038 menneske, eller nesten 80 prosent av innbyggjarane i landet, bur i
tettstader (1. januar 2013).

Etnisk sett er størstedelen av folket i Noreg nordisk/nord-germansk, medan eit
lite mindretal er samisk eller finsk/kvensk. Samar har status som urfolk, medan
skogfinnar, kvenar, romanifolk (reisande, taterar), romfolk og jødar har status
som nasjonale minoritetar. Dei siste par åra har innvandring utgjort meir enn
halvparten av folkeveksten, og ein aukande del av folket er innvandrarar; 12 %
per 1. januar 2013. Dei største innvandrargruppene er polakkar, svenskar, og
litauarar. ).

Kring 77 % av innbyggjarane er medlemer i den evangelisk-lutherske norske kyrkja
(1. januar 2012). Andre kristne trussamfunn utgjer cirka 4,5 % (Den
evangelisk-lutherske frikyrkja, Den katolske kyrkja, pinserørsla, metodistkyrkja
med fleire) Blant dei ikkje-kristne religionane er islam sterkast representert i
Noreg med om lag 2 %, og andre religionar knappe 1 %. Human-Etisk Forbund har om
lag 1,5 % oppslutnad. Per 1. januar 2003 var rundt 5 % av innbyggjarane ikkje
medlemer i noko trussamfunn eller nokon livssynsorganisasjon som mottek
statsstøtte.

24 prosent av alle nordmenn over 15 år (eller 845 859 personar) har utdanning på
universitets- eller høgskulenivå. Av desse er 444 450 kvinner. 189 136 nordmenn
har meir enn 4-årig universitetsutdanning (1. oktober 2004).

I 2004 var éi av tre kvinner og éin av fire menn i aldersgruppa 19–24 år i
høgare utdanning (tal frå Statistisk sentralbyrå). Kvinneprosenten har auka
mykje sidan 1981, då berre éin av ti kvinner i denne aldersgruppa var i høgare
utdanning.

Frå 17 prosent i 1980, har den delen av studentane i naturvitskaplege fag,
handverksfag og tekniske fag, som er kvinner, vakse til om lag 30 prosent i
2003. Innanfor samfunnsfag og juss har kvinneprosenten stige endå meir, frå 42
prosent i 1980 til over 60 prosent i 2003.

Det norske språket har i dag to offisielle skriftformer, bokmål og nynorsk.
Desse er normerte av Norsk språkråd. I tillegg til desse finst mellom anna dei
uoffisielle formene samnorsk, høgnorsk og riksmål. Samnorsk tek opp i seg former
frå begge hovudmålformene, men er meir eller mindre gått ut av bruk.
Samnorsktanken dominerte norsk språkpolitikk ca. 1930-1980.

Majoriteten av det norske folket skriv anten bokmål eller riksmål; grensene
mellom desse er i dag svært flytande. Den delen av folket som brukar nynorsk som
hovudmål nådde ein topp på 34,1 % i 1944 , men har i etterkrigstida gått jamnt
tilbake og har i dag falle til 10–15 %.

Nynorsk er eit alternativt skriftspråk som vart konstruert, systematisert og
etterkvart etablert som skriftspråk på 1840-talet av Ivar Aasen, grunna på
norske dialektar. Aasen kalla språket sitt landsmål; dette vart endra til
nynorsk i 1929. Aasen freista å distansere dette språket frå det danskpåvirka
språket som var i bruk på Austlandet og blant borgarskapet. Utover 1900-talet
har nynorsken fjerna seg meir og meir frå det opphavlege landsmålet, i retning
bokmålet, medan bokmålet har gått meir vekk frå dansk og nærma seg nynorsk og
norske dialektar, framfor alt bymåla.

Høgnorsk er ei meir konservativ form av nynorsk, som motset seg
tilnærmingstanken. Den høgnorske rettskrivinga byggjer på Aasen-normalen som
ofte vert assosiert med Vestlandet og Telemark. Høgnorsk blir nytta av ein liten
minoritet av språkleg engasjerte personar. Nokre av desse har tilknyting til
Ivar Aasen-sambandet eller miljøet kring bladet Målmannen som har til føremål å
fremja høgnorsk.

Riksmål er den største av dei uoffisielle formene og blir blant anna brukt av
store aviser som Aftenposten. Denne målforma ligg nærare dansk og tradisjonelt,
moderat bokmål enn det offisielle bokmålet. Bokmålet blir truleg nytta som
hovudmålform av mellom 85 og 90 % av alle nordmenn og står sterkast i dei
folkerikaste delane av Noreg, som på Austlandet og i storbyane. Bokmålet
dominerer i dei fleste samfunnslaga. Riksmålet blir fremja av Riksmålsforbundet.
Riksmålet er representert i Norsk Språkråd og har eit eige normeringsorgan, Det
Norske Akademi for Sprog og Litteratur, som mellom anna utgjev eigne ordlister
og Norsk Riksmålsordbok.

Alle dei skandinaviske språka utvikla seg frå tidleg norrønt. Av historiske
grunnar kom dansk til å bli det offisielle språket i Noreg gjennom
seinmellomalderen. Dansk var sidan mellomalderen fyrst og fremst påverka av
nedertysk, der om lag halvparten av ordtilfanget og viktige grammatiske
strukturar kjem frå. Det skriftspråket som var i bruk i Noreg fram til byrjinga
av 1900-talet var reint dansk, men har gjennom det fylgjande hundreåret blitt
tillempa noko i høve til det danske, slik at ein kan snakke om eit eige norsk
skriftspråk.

Ulike samiske språk er i bruk i den samiske minoriteten i landet. Tre samiske
språk blir snakka i Noreg, nord-, sør- og lulesamisk. Nordsamisk har ei
dominerande stilling, det blir snakka av over 80 % av dei samiskspråklege
samane. Eit intensivt bergingsarbeid er igangsett for å få den yngre
generasjonen til å taka i bruk dei to andre språka, som er brukt frå Tysfjord i
Nordland og sørover til Engerdal i Østerdalen. Oslo er den kommunen i Noreg med
flest samisktalande innbyggjarar. I tillegg til skriftspråket er samisk
sjølvsagt òg eit språk med mange dialektar. Pite-, ume- og skoltesamisk er
utdøydde som språk i Noreg, sjølv om det finst personar som definerer seg i dei
tre gruppene òg.

Finsk finn vi i to avgrensa område i Noreg. Til den søraustlege delen av
Hedmark, Finnskogen kom det på 1600-talet innvandrarar frå Savolaks i Finland.
Dei hadde vorte lokka til Värmland av svenskekongen, med lovnad om skattefritak,
og dei utgjorde ein språkleg minoritet i bortimot 300 år. Som ein del av den
finske ekspansjonen nordover kom det i fleire bylgjer innvandrarar frå
Tornedalen og Finland til Noreg, dei vart kalla kvenar. Språket deira skilde seg
etter kvart frå finsk i Finland (ikkje minst på grunn av finsk språkrøkt dei
siste 150 åra), og mange ser på kvensk som eit eige språk.

I Bergen var det frå mellomalderen av eit lite plattysk-språkleg samfunn i
samband med hansahandelen. Denne gruppa, som seinare gjekk over til å bruke
høgtysk, sokna til Mariakirken. Det tyske samfunnet i Bergen vart stort sett
fullt assimilert mot slutten av 1800-talet.

Dei nasjonale minoritetane romanifolk (reisande, tatrar) og roma (sigøynarar)
talar tradisjonelt språk av indisk opphav. Sigøynarane talar det hovudsakleg
indoiranske språket romanés, mens romanifolket tradisjonelt brukar
skandinavisk/indiske blandingsspråk som romani og rodi.

Språk tilknytte den nasjonale minoriteten jødar i Noreg inkluderer fyrst og
fremst det hovudsakleg vestgermanske språket jiddisch (blant askenasiske jødar)
og det semittiske språket hebraisk.

Dei viktigaste innvandrarspråka i Noreg i dag, målt etter talet morsmålselevar i
grunnskulen, er albansk, arabisk, persisk, serbokroatiske språk (serbisk,
kroatisk og bosnisk), kurdisk, tamil, urdu (med dei nærskylde språka hindi og
panjabi) og vietnamesisk.

Kjende nordmenn omfattar mellom andre forfattaren Ludvig Holberg som skreiv på
reint dansk, riksmålsforfattarane Henrik Ibsen, Knut Hamsun og Sigrid Undset,
nynorskforfattarane Tarjei Vesaas og Jon Fosse, eventyraren Roald Amundsen, den
ekspresjonistiske målaren Edvard Munch og den nasjonalromantiske komponisten
Edvard Grieg.



https://nn.wikipedia.org/wiki/Frankrike

Republikken Frankrike eller berre Frankrike (fransk: République française eller
France) er eit land i Vest-Europa med fleire territorium i Stillehavet og det
karibiske havet. Den europeiske delen blir sagt å vera sekskanta, med tre kystar
mot Middelhavet, Atlanterhavet og den engelske kanalen, og tre landegrenser: Til
Spania og Andorra i sørvest, til Sveits, Italia og Monaco i søraust, og til
Belgia, Luxembourg og Tyskland i nord. Berre kanalen skil landet frå
Storbritannia.

Landet har hatt stor innverknad på historia til både Vest-Europa og resten av
verda. Den franske revolusjonen inspirerte til opprør og politisk endring i
andre land, og innførte nye ordningar, som menneskerettane og SI-systemet, som
skulle bli verdsomspennande. Frankrike har òg vore ei stor kolonimakt, og styrer
framleis nokre fjerntliggjande territorium. I denne samanhengen har landet hatt
ord på seg for å gjera mykje vondt mot dei det herska over.

Grensene til Frankrike i dag ligg stort sett ved dei same grensene som oldtidas
Gallia, slik dei keltiske gallarne rådde over landet. Gallia vart erobra av
Romarriket i det første århundret f.v.t., og gallarane tok til seg latinsk språk
og kultur. Kristendomen slo røter i det andre og tredje hundreåret av vår
tidsrekning. I folkevandringstida på 300-talet kom germanske stammar frå aust
inn i Gallia. Fremst av desse var frankarane som namnet «Frankrike» kjem frå.
Bruken av namnet «Frankrike» for den moderne republikken kjem frå eit føydalsk
domene rundt Paris. Karl den stores frankiske keisarrike vart i 843 delt i ein
austre, ein sentral og ein vestre del. Den austre delen (som snart vart omgjort
til Det heilage romerske rike) var starten på det som seinare har blitt
Tyskland, den vestre delen vart kongedømet Frankrike.

Etterfølgarane til Karl den store regjerte over Frankrike til 988, då Hugh
Capet, hertug av Frankrike og greve av Paris, vart krona til konge av Frankrike.
Hans etterfølgarar (som utgjorde dynastia Capetian, Valois og Bourbon.) styrte
landet til 1792. Den franske revolusjonen starta i 1789 og resulterte i at
Frankrike vart ein republikk i 1792.

Napoleon Bonaparte tok kontroll over republikken i 1799 og gjorde seg sjølv til
første konsul. Fleire blodige krigar herja då over heile Europa, Naploeon erobra
fleire land og etablerte nye kongedømer med sine eigne familiemedlemer som
overhovud. Etter Napoleons endelege nederlag i 1815 vart det franske monarkiet
gjeninnført, men vart så avskaffa og følgt av ein ny republikk i 1848. Den andre
republikken varte til Napoleons nevø Louis-Napoléon Bonaparte vart valt til
president og erklærte seg sjølv som keisar i 1852. Keisar Napoleon III vart
avsatt og ein tredje republikk innført i 1870.

Frankrike var på den sigrande sida i begge verdskrigane på 1900-talet. Frankrike
leid likevel store tap både økonomisk og menneskeleg. Særleg den første
verdskrigen gjorde stor skade i Frankrike. Det franske verdsimperiet mista store
landområde, og statusen som ein dominerande verdsmakt forsvann. Etter den andre
verdskrigen vart den fjerde republikken danna. I 1958 vart det utarbeida eit
semipresidensielt demokrati, kjent som den femte republikken.

Etter siste verdskrig har Frankrikes forsoning og samarbeid med Tyskland vist
seg å vera sentralt i spørsmålet om politisk og økonomisk integrasjon av Europa,
mellom anna med innføring av felles valuta (euro) i januar 1999.

Frankrike har stått i spissen av europeiske statar som ønskjer å nytta den
monetære unionen til å fremme eit meir samla og handlekraftig europeisk
politisk-, forsvars- og tryggleiksapparat. Men det er teikn på at dette har gått
for fort for folket i Frankrike. I ei folkeomrøysting i mai 2005 vart det
fleirtal mot ratifiseringa av traktaten om ei forfatning for Europa.

Frankrike er delt inn i 13 regionar. Regionane er igjen delt inn i departement,
som igjen er delt inn i arrondissement og kommunar.

Medan France métropolitaine ligg i Vest-Europa, har Frankrike òg mange andre
territorium i Nord-Amerika, Karibia, Sør-Amerika, Det indiske havet, Stillehavet
og Antarktis (sjølv om Antarktis vert styrt av Antarktistraktaten).

Det metropolitanske Frankrike dekkjer eit areal på 551 695 kvadratkilometer, og
har eit svært variert landskap, frå kystsletter i nord og vest til fjellkjedene
Alpane i søraust, Massif Central sentralt i sør og Pyreneane i sørvest. Det
høgaste punktet i Frankrike, Mont Blanc på 4 807 meter over havet, er òg det
høgaste fjellet i Alpane og i Vest-Europa. Det ligg på grensa mellom Frankrike
og Italia. Det metropolitanske Frankrike har òg eit omfattande elvesystemet med
store elvar som Loire, Garonne, Seinen og Rhône, som skil Massif Central frå
Alpane og munnar ut i Middelhavet ved Camargue, det lågaste punktet i Frankrike
(2 meter under havnivå). Korsika ligg utanfor Den franske rivieraen.

Det totale landarealet til Frankrike med oversjøiske departement og territorium
(utanom Adélie Land) er 674 843 km², 0,45 % av det totale landarealet på Jorda.
Frankrike har derimot den nest største økonomiske sona med eit areal på
11 035 000 km², om lag 8 % av det totale arealet til alle økonomiske soner i
verda. Berre USA har større (11 351 000 km²).

Metropolitan-Frankrike ligg mellom 41º og 52º Nord, i den vestlege delen av
Europa, og derfor i den tempererte sona. Dei nordlege og nordvestlege områda har
temperert klima, medan avstand frå havet, breiddegrad og høgd påverkar klimaet i
resten av landet. I søraust har Frankrike middelhavsklima. I vest er det
maritimt klima med meir nedbør, milde vintrar og kjøligare somrar. Dei indre
områda har varme og stundom steikande somrar med torevêr, og kaldare vintrar og
mindre regn. Klimaet i Alpane og andre fjellområdet er alpint, med 150
frostdagar i året og snødekke som varer opp til seks månadar.



https://nn.wikipedia.org/wiki/Paolo_Rossi

Paolo Rossi (fødd 23. september 1956) er ein italiensk, tidlegare fotballspelar
frå Santa Lucia i Prato i Toscana-provinsen. Han vart verdsmeister for Italia i
1982, med Juventus vann han Europacupen i 1985, Cupvinnarcupen og den italienske
seriemeisterskapen i 1984 og den italienske cupmeisterskapen i 1983.

Rossi debuterte i 1975/76-sesongen for Como, klubben rykte ned frå Serie A ved
sesongslutt. Sommaren 1976 vart han overført til Vicenza i Serie B, og fekk
plass som midtspiss mot tidlegare å ha vore vingspelar. På denne plassen slo han
til og vart skyttarkonge i serien, og hjelpte klubben til opprykk. Også sesongen
etter vart han skyttarkonge, då i Serie A. Gjennom tre sesongar med Vicenza
skåra han 60 mål på 94 kampar.

Rossi fekk kontrakt med Juventus i 1981, og fekk byrje å spele att våren 1982.
Her fekk han lagkameratar av toppklasse, mellom andre Gaetano Scirea, Marco
Tardelli, Antonio Cabrini, polakken Zbigniew Boniek og den aller beste,
franskmannen Michel Platini. Med Juventus var Rossi med på å verte italiensk
cupmeister i 1983, å sigre både i Serie A og i Cupvinnarcupen 1984, samt vinne
den store Europacupen 1985. Finalen i Europacupen vart avvikla på Heysel stadion
i Brussel, og enda med siger 1-0 over Liverpool FC. Før kampen braut uro og
slåstkampar ut på tribunane, desse ført til at 39 menneske omkom.

Etter europacuptriumfen gjekk ferda strakt til AC Milan, der Rossi spela
1985/86-sesongen. Den neste sesongen, 1986/87 spela han for Verona. Han lukkast
lite i korkje klubbane og valde å legge opp våren 1987.

Rossi debuterte på Italias landslag i ein bortekamp mot Belgia i Liege, den 21.
desember 1977. Sitt fyrste landskampmål skåra han då Italia vann 2-1 over
Frankrike i Mar del Plata under VM i fotball 1978 i Argentina. Gjennom
meisterskapen skåra han til saman tre mål, og Italia kom på fjerdeplass i
turneringa etter tap 1-2 for Brasil i bronsefinalen.

Mellom mai 1980 og april 1982 var Rossi også utstengd frå landslaget, og rakk så
vidt å kome med i troppen til VM 1982. Han vart verdsstjerne då han både vart
toppskårar i meisterskapen med seks mål og vart kåra til den beste spelaren.
Særleg vart han hugsa for å ha skåra Italias tre måla då det vart siger 3-2 over
Brasil i den avgjerande kampen i mellomspelet, men han skåra også begge måla då
Polen vart slått 2-0 i semifinalen, samt det fyrste målet i VM-finalen mot
Vest-Tyskland. Same året vart han også kåra til Årets spelar i Europa.

Rossi var også med i Italia sin tropp til VM i Mexico 1986, men spela ikkje
nokon kamp. Hans siste opptreden i den asurblå landslangstrøya vart dermed i
2-0-sigeren over Kina i Napoli den 11. mai 1986. Rossi spela 48 landskampar for
Italia og skåra 20 mål.



https://nn.wikipedia.org/wiki/Sandy_Denny

Sandy Denny (6. januar 1947–21. april 1978), fødd Alexandra Elene Maclean Denny,
var ein engelsk songar og låtskrivar, som av Richie Unterberger i Allmusic er
skildra som «den mest framifrå britiske folkrocksongaren».

Denny vert rekna som ein av grunnleggjarane av den britiske folkrockrørsla og
kanskje den viktigaste kvinnelege songaren, låtskrivaren og personlegdomen i
miljøet. I løpet av den ti år lange karrieren etterlet Sandy Denny seg ein
omfattande arv og er framleis viktig. Ho vert hugsa for den sentrale rolla ho
hadde i utviklinga av britisk folkrock, der ho som medlem av Fairport Convention
drog bandet bort frå amerikanske coverversjonar frå vestkysten til tradisjonelle
engelske songar og originale songar i liknande stil.

Denny vert òg hugsa som låtskrivar, mest av alt på soloalbuma hennar, der ho
ifølgje Sunday Express, Uncut og Mojo vert omtalt som den beste kvinnelege
visesongaren i Storbritannia. Songen hennar «Who Knows Where the Time Goes?» har
vorte spelt av mange andre artistar, mellom andre Judy Collins, Nina Simone og
Cat Power og vert i dag rekna som ein klassikar. Ho er òg kjend for den mektige
røysta, og det vert sagt at den uanstrengte og glatte vokalen hennar framleis
set standarden for dagens kvinnelege visesongarar. Allmusic seier om røysta
hennar at «det er umogeleg å skildre med ord det uforgløymelege, andaktige
nærværet til den mektige og skarpe altstemma hennar, som verkar å bringe
mytologien frå engelske lyngheier og folkesegner til liv i ein moderne setting».

Ho er òg kjend for duetten med Robert Plant på songen «The Battle of Evermore»
frå Led Zeppelin sitt fjerde album i 1971. Ho er til i dag den einaste
gjestevokalisten på eit Led Zeppelin-album.

Denny vart fødd den 6. januar 1947 på Nelson Hospital i Kingston Road i Merton
Park i London. Som born lærte ho å spela klassisk piano. Den skotske bestemora
hennar song tradisjonelle songar. Tidleg synte Denny ei interesse for song, men
dei strenge foreldra hennar meinte at det ikkje var mogeleg å leve av det. Sandy
Denny gjekk på Coombe jenteskule i Kingston upon Thames. Etter å ha gått ut frå
skulen starta ho på sjukepleiarutdanning på Royal Brompton Hospital.

Sjukepleiarkarrieren til Denny vart kortvarig. I mellomtida hadde ho sikra seg
plass på eit grunnkurs på Kingston College of Art, som ho tok til med i
september 1965., og her vart ho involvert i viseklubben på staden. I klubben
møtte ho mellom anna gitarist og framtidig medlem av Pentangle, John Renbourn.
Etter den første offentlege konserten hennar på the Barge i Kingston-Upon-Thames
starta Denny å arbeide i viseklubbmiljøet på kveldane med eit amerikanskpåverka
repertoare, mellom anna songar av Tom Paxton, i lag med tradisjonelle viser.

Denny gjorde den første av mange framføringar for BBC på Cecil Sharp House den
2. desember 1966 på eit Folk Song Cellar-program der ho akkompagnerte seg sjølv
på to tradisjonelle songar: Fhir a Bhata og Green Grow the Laurels. Den første
innspelinga hennar gjorde ho nokre månader seinare midtvegs i 1967 for Saga
Records, med tradisjonelle songar og coverversjonar av samtidige visesongarar,
som den dåverande kjærasten Jackson C. Frank. Dei vart gjeven ut på albuma Alex
Campbell and his Friends og Sandy and Johnny med Johnny Silvo. Desse songane
vart samla i 1970 på albumet It's Sandy Denny der songar frå Sandy and Johnny
vart spelt inn på ny med meir utførleg vokal og gitar. The complete Saga studio
recordings were issued on the 2005 compilation Where The Time Goes.

På denne tida hadde ho gjeve opp studiane på kunstakademiet og konsentrerte seg
fullt og heilt om musikk. Medan ho spelte på The Troubadour, høyrde eit medlem
av Strawbs ho, og i 1967 vart ho invitert med i bandet. Ho spelte inn eitt album
med dei i Danmark, som kom ut i 1973 som Sandy Denny and the Strawbs All Our Own
Work. Albumet inneheld ein tidleg soloversjon av ein av dei mest kjende songane
hennar, «Who Knows Where the Time Goes?». Eit lydband av denne soloutgåva fann
vegen til den amerikanske songaren Judy Collins, som spelte songen som
tittelsporet på på hennar eige album, gjeven ut i november 1968. Dette gav Denny
internasjonal eksponering som låtskrivar før ho vart kjend som songar.

Etter å ha spelt inn Saga-albuma med Alex Campbell og Johnny Silvo Denny var ho
på utkikk etter eit band der ho kunne utfordre seg sjølv som vokalist, nå ut til
det store rockepublikummet og få høvet til å syne låtskrivinga si. Motivasjonen
hennar var i følgje ho sjølv at «eg ønskte å gjere nok meir med stemma mi».
Etter ein kort periode med The Strawbs på All Our Own Work var ikkje Denny
sikker på at dei kunne gje ho det ho ønskte, så ho slutta i bandet.

Samstundes heldt Fairport Convention prøvespelingar i mai 1968 for å erstatte
Judy Dyble, som hadde forlate dei etter debutalbumet. Denny vart eit opplagt
val. Eller som bandmedlem Simon Nicol sa, dei prøvespelte for ho, sidan den
sterke personlegdomen og sjølvsikre musikaliteten hennar gjorde at ho verkeleg
stod fram mellom dei andre håpefulle, «som eit reint glas i ein kum full av
skitten oppvask». Med What We Did On Our Holidays som det første vart det tre
album med bandet seint på 60-talet, og dette vert rekna som det første
høgdepunktet i karrieren hennar. I tillegg hadde ho ein avgjerande effekt på
bandet. Denny har fått æra for at Fairport Convention starta å utforske
tradisjonell britisk folkemusikk og slik vart ein nøkkelfigur i utviklinga av
britisk folkrock. Fairport var eit lovande band som hovudsakleg spelte
coverversjonar frå den amerikanske vestkysten. Bandet ho forlet 18 månader
seianre hadde funne opp britisk folkrock. Denny førte med seg det tradisjonelle
repertoaret ho hadde spelt på viseklubbane, mellom anna «A Sailor's Life», frå
det andre albumet deira i lag, Unhalfbricking. Med improviseringar på elektriske
instrument over stemma til Denny, oppdaga bandmedlemmane hennar ei retning som
skulle prege heile det neste albumet deira, det viktige Liege & Lief i 1969, og
bandet har stort sett halde seg til denne stilen sidan. Før ho kom til bandet
hadde ikkje Fairport Convention spelt tradisjonelle songar, og Richard Thompson
hadde enno ikkje starta å skrive songar. Med sine eigne komposisjonar, interessa
hennar for tradisjonell musikk og ei stemme som kunne takle kva som helst, fekk
det stor innverknad på alle i bandet.

Denny forlet Fairport Convention i 1969 for å utvikle si eiga låtskriving. Ho
danna då sitt eige band, Fotheringay, i lag med kjærasten Trevor Lucas som
tidlegare hadde spelt i gruppa Eclection. Dei gav ut eit høgt akta debutalbum
(eit andre album frå 1970 vart aldri gjort ferdig, og kom først ut i 2008) med
nokre av hennar beste tradisjonelle innspelingar, «Banks of the Nile», og nokre
av hennar vakraste songar, som «The Sea» og «Nothing More». Sistnemnde var
hennar første song på piano, som tok over som hovudinstrumentet hennar etter
dette. Gruppa vart oppløyst då produsenten Joe Boyd reiste til California for å
jobbe i Warner Brothers.

Sandy Denny gav så ut ei rekkje soloalbum, som har gjort at ho har fått status
som ein av dei beste visesongarane i Storbritannia. Dei var hovudsakleg bygde
opp kring hennar eigne songar. Gjennom innspelingane fekk ho med seg mange
utmerka musikarar, mange av dei vener og tidlegare kollegaer som Richard
Thompson, Dave Swarbrick, Jerry Donahue, Sneaky Pete Kleinow (frå Flying Burrito
Brothers) Robin og Barry Dransfield, John (Rabbit) Bundrick, Allen Toussaint,
Diz Disley, Steve Winwood og Acker Bilk. Det første soloalbumet The North Star
Grassman and the Ravens kom ut i 1971 og er særprega med flyktige tekstar og
uventa harmoniar. Høgdepunkt er mellom andre «Late November», inspirert av ein
draum og dødsfallet til Fairport-medlemmet Martin Lamble, og «Next Time Around»,
eit kryptogram om Jackson C. Frank, eit av hennar mange portrett i ein song.

Sandy med plateomslag av David Bailey følgde i 1972 og er eit av dei mest
bindekraftige musikalske uttrykka hennar som songar og låtskrivar. Sikker og
sympatisk produsert av Trevor Lucas, syner songane eit sprang frå storarta
melodiar til krafta i musikken som «Listen, Listen» og «The Lady», til lokkande
forteljingar som «Bushes and Briars» og «It Suits Me Well». Albumet markerte òg
hennar siste innspeling av ein tradisjonell song, «The Quiet Joys of
Brotherhood» (tekst av Richard Farina).

Lesarar av Melody Maker stemde ho to gonger fram som «den beste kvinnelege
songaren i Storbritannia» i 1970 og 1971, og i lag med samtidige som Richard
Thompson og Ashley Hutchings, deltok ho på prosjektet kalla The Bunch for å
spele inn songar frå rock and roll-tida under tittelen Rock On som igjen synte
kor allsidig ho var som vokalist. I denne perioden hadde Denny ei lita rolle i
Lou Reizner si utgåve av rockeoperaen til The Who, Tommy, og gjorde ein duett
med Robert Plant på «The Battle of Evermore» frå Led Zeppelin IV i 1971. Ho vart
då den einaste gjestevokalisten nokon gong på eit Led Zeppelin-album.

I 1973 gifta ho seg med kjærasten og produsenten Trevor Lucas og spelte inn eit
tredje soloalbum, Like an Old Fashioned Waltz, ein nostalgisk songsyklus om
mange av hennar personlege tankar om tap, einsemd, frykt for mørkret, tida som
går og årstidene som kjem og går. Året etter gjekk ho attende til Fairport
Convention (der ektemannen hennar no var medlem) for ein verdsturne (fanga på
albumet Fairport Live Convention frå 1974) og eit studioalbum, Rising for the
Moon i 1975. Å få henne tilbake i bandet var ikkje berre problemfritt, sidan
utviklinga hennar som soloartist og låtskrivar hadde teke ho bort frå
folkeviserøtene som bandet hadde følgd sidan Liege & Lief. Likevel var ho
låtskrivar eller medlåtskrivar på sju av elleve songar på Rising for the Moon,
inkludert to av hennar mest akta songar, «Stranger to Himself» og «One More
Chance». Karismaen og den særprega altstemma hennar var aldri i tvil, men den
harde turneen med Fairport Convention gjennom 1974 og 1975 i lag med Denny sitt
aukande alkohol- og sigrettproblem gjorde sitt på stemma hennar. Noko av den
klokkeklare reinheita var borte, men kontrollen og krafta var der framleis.

Denny og Lucas forlet Fairport Convention mot slutten av 1975 og dei lagde det
som vart hennar siste album, Rendezvous. Her utvidar ho songskrivinga si og
syner nye inspirasjonskjelder: «Gold Dust» med inspirasjon frå Karibia, dei
soul-aktige «Take Me Away» og «I'm A Dreamer» og den mest ambisiøse av dei alle,
eit åtte minuttar lang orkesterhyllest til den engelske hyrdelege stilen til
Vaughan Williams kalla «All Our Days». Albumet kom ut i 1977 og vert i dag
generelt rekna som overprodusert. Denny flytta til landsbyen Byfield i
Northamptonshire på midten av 70-talet og i juli 1977 fødde ho det einaste
barnet sitt, Georgia.

Denny la ut på ein britisk turne hausten 1977 for å promotere albumet.
Avslutningskvelden i Royalty Theatre i London den 27. november 1977 vart spelt
inn for konsertalbumet Gold Dust, som på grunn av tekniske problem med den
elektriske gitaren, ikkje kom ut før i 1998 etter at Jerry Donahue hadde spelt
inn det meste av gitarane på nytt.

I mars 1978 var Denny på ferie hos foreldra sine i Cornwall og vart skadd då ho
fall ned ei trapp. Ein månad etter fallet kollapsa ho heime hos ein ven og
døydde fire dagar seinare på Atkinson Morley Hospital. Dødsårsaka var
hjernebløding som følgje av fallet. Gravferda fann stad 27. april 1978 på Putney
Vale Cemetery. Inskripsjonen på gravsteinen hennar seier: 'The Lady' Alexandra
Elene MacLean Lucas (Sandy Denny) 6.1.47 - 21.4.78.

Sjølv om Denny hadde faste tilhengjarar medan ho levde, nådde ho aldri ut til
dei store massane ho ønskte. I åra etter ho døydde har ryktet hennar berre halde
fram å vekse. I 1985 kom ein boks på fire plater kalla Who Knows Where the Time
Goes?, produsert av ektemannen Trevor Lucas og produsenten Joe Boyd med mange
sjeldne og tidlegare ikkje utgjevne songar. I 1991 gav Joe Boyd ut ei ny utgåve
av Denny sitt All Our Own Work med The Strawbs kalla Sandy Denny and the
Strawbs. På denne utgåva var det lagt på strykarar på somme av songane, mellom
andre «Who Knows Where the Time Goes?».

Ei samling av innspelingar for BBC vart gjeven ut på Strange Fruit Records som
The BBC Sessions 1971-1973 i 1997, som på grunn av opphavsrettproblem vart trekt
tilbake dagen etter. I 2007 kom boksen Live at the BBC.

I 2005 vart alle soloalbuma hennar nymstra og gjeven ut på ny med bonusspor. I
2008 gjorde Jerry Donahue ferdig det andre Fotheringay-albumet frå hausten 1970.
Det vart gjeven ut til særs god kritikk som Fotheringay 2.



https://nn.wikipedia.org/wiki/USA

USA (engelsk: United States of America eller USA) eller Dei amerikanske
Sambandsstatane er ein føderal republikk (forbundsrepublikk) som ligg i
Nord-Amerika. Som adjektiv blir gjerne forkortinga US bruka, til dømes i namnet
US Army, Den amerikanske hæren. Landet er det tredje mest folkerike i verda og
blir rekna som den einaste gjenverande supermakta i dag.

USA oppstod som stat da 12 små britiske koloniar på den nordamerikanske
austkysten sør for Canada gjorde opprør mot det britiske styret, erklærte seg
sjølvstendige og oppretta ein føderal stat med 13 delstatar.
Sjølvstendeerklæringa blei vedteken den 4. juli 1776, og er berømt for
innleiinga «alle menneske er fødde likeverdige», som leia vidare til
grunngjevinga for opprøret: At det engelske monarkiet var blitt despotisk, og
hadde mist retten til å styra over dei amerikanske koloniane.
Likeverdsprinsippet og retten til ein stat som er til for å beskytte rettane til
innbyggjarane var viktige amerikanske prinsipp som inspirerte resten av verda.
Thomas Jefferson vert rekna som «far» til sjølvstendeerklæringa, som han
forfatta saman med Benjamin Franklin.

I ettertid vart ikkje alle prinsippa i sjølvstendeerklæringa etterlevde i like
stor grad, ettersom USA i åra som følgde heldt fram med å forfølgja indianarar.
Det var ikkje forbode å halde slavar og kvinner hadde ikkje røysterett.

Sjølvstendeeklæringa vart følgd av ein sju år lang væpna konflikt mellom den
revolusjonære amerikanske hæren og britiske styrkar. Dette var
Sjølvstendekrigen, eller Den amerikanske revolusjonen. Begge nemningane blir
brukte.

I 1783 godkjende Storbritannia den nye staten Flagget til USA fekk 13 striper og
13 stjerner, etter talet på delstatar (no: 50 statar, 50 stjerner). Fargane var
raudt, kvitt og blått som i det britiske flagget. Dei fleste av dei 3-4
millionar kvite innbyggjarane i landet kom jo frå Storbritannia.

I 1788 vart den føderale grunnlova vedteken. Året etter vart George Washington
vald til USAs fyrste president. I 1800 vann Thomas Jefferson presidentvalet mot
sitjande president John Adams. Dette var fyrste gong i historia at makta over
ein stat vart flytta frå eit parti til eit anna gjennom eit demokratisk val.
Jefferson var demokratisk republikanar medan Adams var federalist.

I løpet av 1800-talet ekspanderte USA veldig, både i areal og folketal.
Indianarane vart drepne eller fortrengde, store område vart tekne frå Mexico, og
millionar av innvandrarar i hovudsak frå Europa folkesette landet og fylte dei
nye storbyane i nord, der industrien voks fram. Den største territorielle
ekspansjonen kom likevel gjennom the Louisiana Purchase, der USA kjøpte dei
franske koloniane i Nord-Amerika for 60 millionar franc. Dette området var på
2,14 millionar kvadratkilometer og kjøpet skjedde i 1803. The Louisiana Purchase
tilsvarer 22,3 prosent av dagens USA.

I 1830 vedtok Kongressen Indian Removal Act etter framlegg frå president Andrew
Jackson. Denne lova gjekk ut på at alle indianarar aust for Mississippielva
skulle tvangsflyttast vestover. Jackson argumenterte med sikkerheitspolitiske
omsyn for dette tiltaket. Lova fekk sterk støtte frå kongressmedlemmar frå
sørstatane, som såg dette som ein moglegheit for å legge nye landområde i vest
under USA sin kontroll. Senator Theodore Frelinghuysen og kongressmedlem David
Crockett var saman med fleire religiøse grupper, mellom anna Jehovas Vitner,
sterke motstandarar av lova.

Motsetninga mellom det industrialiserande nord og det plantasjebaserte
jordbruket i sør auka stadig. Det gjaldt særleg spørsmålet om toll og slaveri.
Nord ville ha vernetoll mot britisk industri, eksportjordbruket i sør ville ha
frihandel og billige britiske industrivarer.

Sørstatane vart dominerte av det Demokratiske partiet. Dei meinte at spørsmålet
om slaveri skulle avgjerast av kvar einskild stat. Det Republikanske partiet
vart skipa i 1854 og vart raskt dominerande i nord. Det ville ha eit forbod mot
slaveri i den føderale grunnlova. Ved presidentvalet i 1860 vann Republikanarane
for fyrste gong, og Abraham Lincoln vart president. I månadane etter
presidentvalet vart det klarare og klarare at det gjekk mot borgarkrig. Ein
månad før Lincoln vart innsett som president braut 11 sørstatar ut og danna
Amerikas Konfødererte Statar, eller rett og slett Konføderasjonen. Dette hadde
dei rett til etter Grunnlova, som sa at det var ein friviljug union, sa dei.
President Lincoln godtok det ikkje, og ein månad etter at han vart innsett som
president braut den amerikanske borgarkrigen ut då styrkar frå Konføderasjonen
gjekk til åtak på Fort Sumter i delstaten South Carolina.

I 1863 signerte Abraham Lincoln Frigjeringserklæringa. Den erklæringa frigjorde
slavane i dei områda som nordstatane, eller Unionen, erobra frå Konføderasjonen.
I november same året heldt han si kjende Gettysburg Address. Dette var ein tale
han heldt på slagmarka der slaget ved Gettysburg hadde stått i juli same år. Ved
presidentvalet i 1864 gjekk republikanarane saman med den delen av det
Demokratiske partiet som støtta borgarkrigen saman i Unionspartiet.
Unionspartiet vann valet og krigen fekk halde fram. Dette var det einaste valet
Unionspartiet stilte i. Demokraten Andrew Johnson vart vald til visepresident.

Den 14. april 1865 vart Abraham Lincoln skoten under ei teaterframsyning i
Washington, D.C. av sørstatssympatisøren John Wilkes Booth. På dette tidspunktet
var utfallet av krigen allereie avgjort, og Lincoln vart ein martyr for
frigjeringskampen for slavane. I desember same år vart òg eit forbod mot slaveri
lagt til den føderale grunnlova.

Etter at konføderasjonen hadde lidd nederlag i borgarkrigen vart Ku Klux Klan
danna. Dette var ein organisasjon som terroriserte firgjorde slavar i sør.
Andrew Johnson, som vart president etter drapet på Abraham Lincoln makta ikkje å
hamle opp med klanen og vart slått i presidentvalet i 1868 av borgarkrigshelten
Ulysses Grant. Grant sat føderale styrkar inn mot Ku Klux Klan og klarte å
marginalisere dei.

Den industrielle revolusjonen gjekk på høggir siste halvdel av 1800-talet. Dette
førte til urbanisering, økonomisk vekst og teknologiske framsteg. Perioden var
og prega av tilnærma fråvær av offentlege reguleringar av næringslivet og
industrien. Som følgje av dette klarte industriallistar som John D. Rockefeller
og Andrew Carnegie å bygge formuene sine. Desse vert i dag rekna for å vere dei
to personane i verdshistoria som har hatt størst, dokumenterbare, formuar.
Rockefeller tente mesteparten av si formue på olje gjennom oljeselskapet
Standard Oil. Olje vart i denne perioden ei viktig energikjelde for ein hurtig
veksande økonomi. Carnegie tente mesteparten av si formue på stålindustrien
gjennom Carnegie Steel, som seinare vart fusjonert med US Steel.

Rundt hundreårsskiftet ekspanderte USA vidare, ved å skaffe seg kontroll over
tidlegare spanske koloniar som Cuba og Filippinane. Heile Latin-Amerika blei
sett på som USA sitt «interesseområde», og USA har sidan gjort ei mengd militære
intervensjonar og andre meir indirekte innblandingar i Latin-Amerika.
Masseinnvandringa til landet heldt fram til første verdskrigen tok til, men
etter den blei det innført strenge kvotar for å hindre vidare innvandring av
uønskte folkegrupper som jødar og italienarar. Heile tida sidan starten var den
økonomisk, kulturelt og politisk dominerande gruppa i USA dei såkalla WASPane,
White Anglo-Saxon Protestants, altså protestantar med britisk opphav. Alle
US-amerikanske presidentar til dato har vore menn med slikt opphav, unnateke
John F. Kennedy, som var av irsk-katolsk opphav.

Første verdskrigen førte til auka makt for USA. Landet var berre med siste året,
og kom ut av krigen som kreditor-nasjon. Alle skulda dei pengar, både dei
allierte og etter krigen også dei slegne. Verda sitt finansielle sentrum skifta
frå London sitt indre «City» til New York. 1920-talet var ei tid med god
økonomisk utvikling i USA, men dette tok ei brå vending i 1929. Eit krakk på New
York-børsen førte til at både privatpersonar og finansinstitusjonar tapte store
pengar. Ein reknar med at om lag 1/3 av pengemengda i USA sin økonomi forsvann i
starten av depresjonen.

Som følgje av kapitaltørka trekte finansinstitusjonar i USA attende låna dei
hadde gjeve til europeiske land i gjenoppbyggingsfasen etter 1. verdskrigen.
Dette førte til at kapitaltørka spreidde seg til Europa, og ein verdsomspennande
depresjon var eit faktum. Eit av landa som vart hardt råka var Tyskland.
Depresjonen var ei ulukke for middelklassa som etter børskrakket støtta opp om
nazismen og Adolf Hitler.

USA sjølv var og hardt råka av den økonomiske krisa. I tillegg til den
økonomiske krisa og arbeidsløysa kom ei økologisk krise: Mange bønder vart råka
av «The Dust Bowl», da matjorda bles vekk etter altfor hard utnytting.
Støvstormar var eit vanleg syn på landsbygda i USA under depresjonen.

Sitjande president Herbert Hoover (R) tapte presidentvalet i 1932 for demokraten
Franklin Delano Roosevelt. Roosevelt lanserte eit program mot depresjonen som
han kalla for New Deal. Dette var eit todelt program der den eine delen gjekk ut
på å få hjula i økonomien i gang igjen. Den andre delen gjekk ut på å yte støtte
til folk som mista livsgrunnlaget på grunn av depresjonen.

New Deal var inspirert av den britiske økonomen John Meynard Keynes sine teoriar
om ein blandingsøkonomi. Verkemidla for å få fart på økonomien igjen gjekk ut på
at staten skulle ta ein langt meir aktiv del i økonomien enn tidlegare. Ein
sentral del av New Deal var Work Progress Administration. Det var eit program
som vart sett i gang for å investere i vegar, demningar og offentlege bygg, der
arbeidsledige fekk jobbe deltid mot det som vart rekna for å vere normal timeløn
i området. Det blei også sett i gang landbruksreformer, som m.a. gjekk ut på å
betale bønder for å redusere arealet dei dreiv på for å få opp prisane på
landbruksvarer slik at lønnsemda i landbruket skulle auke.

I tillegg vart Social Security skipa som var ei ordning som skulle gje
økonomiske ytingar til alderspensjonistar og arbeidslause.

Roosevelt sine støttespelarar fekk namnet New Deal-koallisjonen. Den bestod i
hovudsak av politikarar frå Demokratane, fagforeiningsfolk, bønder,
intellektuelle og etniske og religiøse minoritetar. Denne koalisjonen hadde
makta i USA fram til Richard Nixon blei vald til president i 1968.

Den 7. desember 1941 blei den amerikanske flåtebasen på Hawaii angripen av
japanske bombefly, og USA kom med i den andre verdskrigen.

USA bar hovudbøra i andre verdskrigen sin asiatiske del, i kampen mot den
japanske imperialismen. I Europa var krigen mot Hitler-Tyskland langt på veg
avgjord av Sovjetunionen da nordamerikanske, britiske og andre allierte styrkar
landa i Normandie sommaren 1944. Men USA si økonomiske og militære makt medverka
til at det sovjetiske maktområdet ikkje breidde seg enda lenger vestover i
Europa etter krigen.

Men samtidig som USA i hovudsak støtta demokratiet i Vest-Europa, heldt dei fram
med å støtte undertrykkjande og korrupte regime i andre verdsdelar, og mange av
USA sine delstatar hadde eit valdeleg og diskriminerande åtskiljingssystem
(segregation, apartheid) som i praksis stel grunnleggjande menneskerettar frå
afroamerikanarane. Under den kalde krigen blei òg den politiske fridommen i
landet innskrenka, gjennom ein hysterisk kampanje mot alt venstreorientert, som
blei kalla «kommunistisk». Særleg 1950-åra var prega av slik «mccarthyisme»,
etter senator Joseph McCarthy som leidde denne heksejakta.

Afroamerikanarane måtte føre ein langvarig og hard kamp for å få slutt på den
opne diskrimineringa i landet. Ein av dei fremste leiarane deira var Martin
Luther King jr. Ikkje før midt på 1960-talet hadde nye føderale lover sørgd for
at diskriminering og formell åtskiljing blei ulovleg. Men fattigdomsproblemet er
framleis stort blant afroamerikanarane, relativt mykje større enn for den kvite
befolkninga, og fleire tilfelle av rasistisk politivald er blitt avslørt dei
seinare åra.

Etter den kalde krigen er USA den einaste militære supermakta i verda. Men
økonomisk er bildet meir tvitydig, for landet har konstant store underskot på
handelsbalansen og statsbudsjettet, og dei sosiale skilnadene mellom fattige og
rike blir stadig større. Store grupper lønnstakarar har hatt reallønnsnedgang
dei siste åra, og ein ny kategori fattige i USA har fått namnet «working poor».
USA sin status som supermakt kjem også under press frå utvidinga av EU;
økonomisk framdrift i slike land som Russland, Kina og India; og tap av politisk
prestisje etter negative reaksjonar til USA sin utanrikspolitikk dei siste åra.

USA er eit svært stort land med mange forskjellige geografiske landskap, og
landet inneheld derfor nesten alle klima ein har i verda. Klimaet er temperert
dei fleste stader, tropisk på Hawaii og sørlege delar av Florida, arktisk i
Alaska, halvørken på Great Plains, ørken i sørvest, middelhavsklima i kystområda
av California og tørt i Great Basin.

Klimaet i USA er kjenneteikna med nokre av dei mest ekstreme vêrfenomena ein har
på jorda, som tropiske orkanar, tornadoar, snøstormar, store
temperaturskilnadar, og enorme nedbørsmengder. Landet har ein minimums- og
maksimumstemperatur som varierer frå -62 °C til 57 °C, og stader har fått 1000
mm på mindre enn ein dag, medan andre område har fått 25 meter snø på berre ein
vinter.

Dei 48 samanhengande statane ligg alle innanfor den tempererte sona, så ein kan
vente seg både behaglege temperaturar og stundom svært kalde eller varme forhold
så godt som alle stader. Miami Beach har hatt snøfall (januar 1977), medan
temperaturen har vorte så høg som 49 °C i North Dakota, som ligg på same
breiddegrad som Frankrike. Mexicogolfen sender opp mykje fukt over dei austlege
områda av landet, slik at Minneapolis kan vere like fuktig som New Orleans
midtsommars. Forholda er tørrare og friskare i Rocky Mountains, og vêret i
California er ei verd i seg sjølv. I dei indre områda her finn ein både den
steikande varme Death Valley, eit av dei varmaste områda på jorda, og dei
snøkledde fjella Sierra Nevada.

Til USA høyrer også nokre mindre territorier utanfor fastlandet. Blant dei er
Puerto Rico, Guam, dei amerikanske Jomfruøyane, amerikansk Samoa og
Nord-Marianane.

Det er tre eller fire forvaltningsnivå i USA. Det føderale nivået står øvst, men
delstatane (nokre få av delstatane er formelt Commonwealths og ikkje states) har
svært stor makt. Statar er inndelt i fylke (i dei fleste delstatar kalla
«counties»). Oppgåvene til fylka varierer frå delstat til delstat. Mange stader
har eit òg kommune- og/eller bystyre som eit fjerde nivå, mens nokre tettstader
ikkje har noko slikt nivå og ligg direkte under fylket.

På alle nivå blir politikarar valte direkte av veljarane i hemmelege
fleirtalsval, med unnatak av ordninga med valmenn som indirekte peikar ut
presidenten. På føderalt nivå og i dei aller fleste tilfelle på delstats- og
lokalpolitisk nivå vel veljarane leiaren for den utøvande makta (president,
guvernørar, byrådsleiarar o.l.), mens desse igjen peikar ut medlemmane av
administrasjonen. Det er ikkje parlamentarisme i USA, og regjeringsmedlemmar
står i hovudsak ansvarleg berre overfor presidenten. Mange stader blir òg
dommarar og påtalar valt, men i dei fleste statar blir desse peika ut av
guvernøren. Det er svært mange embetsmenn og råd/styrer som blir valt direkte av
folket i USA, slik som for eksempel lokale skolestyre.

Den politiske forsamlinga er Kongressen. Han er delt i to delar, Senatet og
Representanthuset. I Senatet er alle delstatar representerte med to senatorar,
mens talet representantar i «Huset» blir bestemt av folketalet i delstatane,
noko som blir justert av den landsomfattande folketeljinga kvart tiande år. Vala
til Representanthuset er i einmannskrinsar. Kongressen er lovgjevande makt, og
har ansvaret for føderale budsjett. Det er òg Kongressen som har fullmakt til å
erklære krig, samt fullmakt til å godkjenne internasjonale traktatar.

Den dømmande makt består av eit system med føderale domstolar, med høgsterett på
toppen. Høgsterett har stor makt, og kan erklære lover forfatningsstridige.
Høgsterett i USA er og i stor grad lovskapande gjennom si fortolking av
grunnloven. Til dømes kom den føderale abortlovgjevinga til gjennom ein dom (Roe
vs. Wade) og er aldri vedtatt av eit politisk organ. Dette tyder og at det står
stor politisk strid om utpeikinga av høgsterettsdommarar.

Amerikansk politikk blir dominert av to parti, Det republikanske partiet i USA
og Det demokratiske partiet. Desse to partia deler dei aller fleste posisjonar
mellom seg, sjølv om uavhengige kandidatar er noko vanlegare på lokalt nivå.
Generelt sett er republikanarane konservative og demokratane det som i
amerikansk språkbruk blir omtalt som «liberale» (sentrum-venstreorienterte), men
båe partia rommar eit vidt spekter av ulike politiske oppfatningar.



https://nn.wikipedia.org/wiki/Engelsk

Engelsk er eit indoeuropeisk språk på den germanske språkgreina, eit
vestgermansk, angelsaksisk språk. Engelsk er etterkomar av språket til dei
germanske stammane som utvandra frå område i dagens Sør-Danmark og Nord-Tyskland
på 400-talet. Språket med nærast slektskap til engelsk på kontinentet i dag er
frisisk, som framleis blir tala av somme i desse områda og i delar av Nederland.

Engelsk er blitt ein del påverka av andre språk, særleg nordiske språk i
vikingtida, og deretter fransk. Frå om lag år 800 hadde både norske og danske
vikingar mykje aktivitet på dei britiske øyane. Dei røva sjølvsagt, men mange
slo seg etter kvart ned og blei bønder og handelsfolk. Fleire byar er grunnlagde
av nordmenn, mellom dei York (Jorvik) i Yorkshire i nordaust-England og Dublin i
Irland.

Gammalengelsk og norrønt var såpass nært beslekta at nordmenn og engelskmenn
kunne skjønne kvarandre, og med stadig meir samkvem blei engelsken etter kvart
påverka. Engelsk tok opp i seg ikkje berre substantiv som fellow (felag) og
bitch (bikkje), for å nemne eit par av dei, men jamvel dei personlege pronomena
i tredje person fleirtal, they (dei), them (dem) og their (deira).

Men i 1066 erobra fransktalande normannarar (frå Normandie) England, og
etablerte seg som herskande klasse i landet. Ein kan seie at fransk var
offisielt språk i England dei neste par hundre åra. Det har sjølvsagt også
påverka det engelske språket mykje, særleg fekk det mange nye substantiv, mange
av dei knytte til makt, landsstyring og slikt (government, army). Men somtid
forsvann ikkje det germanske ordet sjølv om eit fransk eit kom inn, slik at ein
fekk desse typiske ord-para i engelsk, der to ord anten betyr det same (freedom
og liberty) eller heng ihop utan å bety det same (som sheep for dyret og mutton
for kjøtet).

Engelsk talemål har endra seg mykje oppgjennom tida, men ikkje skrivemåten så
mykje. Derfor er det til dels svært stor skilnad på skrivemåte og uttale av
engelske ord. Eit døme kan vere ordet knight, uttala /nait/ i moderne engelsk,
men skrive slik fordi det ein gong blei uttala ikkje ulikt det tyske ordet
Knecht eller det norske knekt. Det meste av uttaleendringane (The Great Vowel
Shift, osv.) i sørengelske dialektar skjedde før William Shakespeare si tid, som
er perioden Early Modern English (frå 1500-talet). Dette er parallelt til at
norsk språk går inn i den nynorske perioden om lag samtidig.

Uttaleendringar sidan da er stort sett bortfall av uttala r i somme posisjonar i
Søraust-England og i det standardiserte munnlege elitespråket som utvikla seg i
overklassen i og rundt London. Denne svært tronge talemålsnorma utvikla seg på
1800-talet, og har halde seg som standard britisk uttale til denne dag under
namnet Received Pronunciation (RP), som kanskje kan omsetjast med "godt mottatt
uttale", også kalla The Queen's English. Veldig få har denne uttalen naturleg,
han er sosialt sett svært snever, men har framleis stor prestisje i
Storbritannia.

I andre engelsktalande land er forholda med omsyn til dette annleis. Iallfall
gjeld det Nord-Amerika, der den amerikanske uttalen som utvikla seg generelt
sett har halde på mange av dei trekka som britisk standarduttale har forlatt,
til dømes blir r uttala overalt der han eigentleg finst i den nordamerikanske
standarduttalen General American (GA). Denne talemålsnorma er mykje breiare (og
såleis meir demokratisk) enn den britiske, både geografisk og sosialt. Nokre få
ord blir også skrivne annleis i amerikansk enn i britisk engelsk. Da er det
snakk om ei forenkling, såleis til dømes labor for labour, check for cheque,
osv. Slik er amerikansk engelsk på ein måte både meir «gammaldags» sidan han har
endra seg mindre sidan 16-1700-talet enn britisk standarduttale, og meir
"moderne" sidan han har forenkla skrivemåten av ein del ord. Men heller ikkje
amerikansk engelsk er i nærheita av å ha så nokolunde samsvar mellom uttale og
skrivemåte, slik målet har vore for rettskrivinga i Noreg.

Engelsk er blitt verdsspråket framfor noko anna, sjølv om mandarinkinesisk blir
tala av fleire. I alle verdsdelar finst det land der engelsk er morsmålet for
mange eller dei fleste av innbyggjarane, i tillegg kjem det at engelsk er det
andre språket for mange tospråklege menneske i land der engelsk er eitt av
fleire offisielle språk. Dessutan er engelsk det fyrste framandspråket i mange
land, som til dømes i Noreg. Det er vanleg å kopla denne dominansen opp mot
maktstrukturar. Da Elisabeth I var britisk dronning, blei engelsk forstått og
tala av berre nokre få millionar menneske på dei britiske øyane (og ikkje av
alle der heller; mange tala keltisk eller angelsaksisk skotsk). Dette endra seg
då Det britiske imperiet oppstod, som hadde koloniar i alle hjørne av verda.
Denne sterke påverknaden har vara fram til i dag, og er minst like sterk i dag.
Engelsk påverknad er ofte særleg synleg i kulturuttrykk av ymse slag, så som
musikk, film og fjernsynsprogram. Eitt område som er særskilt dominert av
engelsk er datateknologien, der engelsk var om lag einerådande i fleirfaldige
tiår. Det blir arbeidd med å betra denne situasjonen, men det står framleis
mykje att før heile datasystem som til dømes NetBSD, Microsoft Windows eller
Solaris blir tilgjengelege på andre språk enn engelsk. Mange samanliknar
stillinga engelsk held i dag med den latin hadde i forskingslivet fram til om
lag på 1800-talet, og det er vanskeleg å førestella seg at posisjonen til
språket vil bli nemneverdig svekt med det fyrste.



https://nn.wikipedia.org/wiki/Det_spanske_imperiet

Det spanske imperiet var det første verkeleg globale imperiet. Det var òg eit av
dei største imperia i verdshistoria. I løpet av 1500-talet var Spania og
Portugal leiande i den europeisk utforskinga og kolonielle ekspansjonen og opna
handelsruter over verdshava. Handelen blømde over Atlanterhavet mellom Spania og
Amerika og over Stillehavet mellom Aust-Asia og Mexico via Filippinane.
Conquistadorane felte aztekar og inka-sivilisasjonane og kravde store landområde
i Nord- og Sør-Amerika. Ei stund dominerte det spanske imperiet verdshava med
den erfarne marinen sin og herska over dei europeiske slagmarkene med sitt
frykta og veltrente infanteri, den kjende tercio. Spania opplevde ein kulturell
gullalder på 1500- og 1600-talet.

Gull og sølv frå koloniane finansierte den militære evna til Spania under
habsburgarane i dei lange rekkjene sine av afrikanske og europeiske krigar.
Mellom innlemminga av det portugisiske imperiet i 1580 (mista i 1640) og tapet
av dei amerikanske koloniane på 1800-talet, opprettheldt Spania det største
imperiet i verda sjølv om det hadde eit vekslande militær og økonomi frå
1640-åra. Konfrontert med nye røynsler, vanskar og lidelse skapt av
imperiebygginga, formulerte spanske tenkjarar nokre av dei første moderne
tankane om naturrett, suverenitet, folkerett, krig og økonomi, og stilte til og
med spurnader om legitimiteten i imperialismen, i relaterte tankeretninger som
kollektivt blir kalla Salamanca-skulen.

Konstant friksjon med rivaliserande nasjonar førde til territoriale,
kommersielle og religiøse konfliktar som bidrog til sakte nedgang frå midten av
1600-talet. I Middelhavet kriga Spania kontinuerleg med Det osmanske riket, på
det europeiske kontinentet vart Frankrike nesten like sterk. I Atlanterhavet
vart Spania innleiingsvis utfordra av Portugal og seinare av England og
Nederland. Engelsk, fransk og nederlandsk-sponsa piratverksemd, overekspansjon,
aukande korrupsjon i styresmakta, økonomisk stagnasjon på grunn av militære
felttog og kontinuerleg straum av dyrebare metall, alt medverka til slutt til
denne nedgangen. Det europeiske imperiet til Spania vart til slutt avskaffa i
Utrecht-traktaten som tok frå Spania dei gjenverande territoria i Italia og
Nederlanda. Lukka til Spania vart forbetra etter dette, men landa vart verande
ei annangrads stormakt i politikken i det kontinentale Europa.

Men Spania opprettheldt og utvida det store oversjøiske imperiet sitt fram til
1800-talet då sjokket frå halvøykrigen førte til sjølvstendeerklæringar i
Venezuela og Paraguay (1811) og etterfølgjande revolusjonar som fjerna område på
fastlandet i Amerika. Spania heldt store delar av imperiet sitt i Karibia (Cuba
og Puerto Rico), Asia (Filippinane) og Oseania (Guam, Mikronesia, Palau og
Nord-Marianane) fram til den spansken-amerikanske krigen i 1898. Spansk
deltaking i kappløpet om Afrika var minimal. Spansk Marokko vart halde til 1956
og Spansk Guinea og Spansk Sahara vart halde til høvesvis 1968 og 1975.
Kanariøyene, Ceuta, Melilla og andre plaza de soberania er framleis ein del av
Spania.



https://nn.wikipedia.org/wiki/Storbritannia

Det sameinte kongeriket Storbritannia og Nord-Irland eller berre Storbritannia
(engelsk: United Kingdom of Great Britain and Northern Ireland eller United
Kingdom) er eit konstitusjonelt monarki som omfattar England, Skottland, Wales
og Nord-Irland. På engelsk er namnet United Kingdom of Great Britain and
Northern Ireland, oftast korta til UK. Øya Storbritannia utgjer størstedelen av
Dei britiske øyane, som ligg utanfor den nordvestre kysten av det europeiske
kontinentet.

Det sameinte kongeriket Storbritannia og Irland, på engelsk United Kingdom of
Great Britain and Ireland vart skipa den 1. januar 1801. På 1800-talet var
Storbritannia den dominerande handels- og sjømakta i verda med eit imperium som
strekte seg over ein tredel av jordkloten. Mellom anna var India, Canada,
Australia og store delar av Aust-Afrika lagt under den britiske krona. Som
fylgje av dette er den britiske monarken framleis statsoverhovud i mange
tidlegare koloniar. Republikken Irland gjekk ut av det sameinte kongeriket, og
namnet på riket vart i 1927 endra til Det sameinte kongeriket Storbritannia og
Nord-Irland.

Storbritannia er eit monarki med parlamentarisk styresett. Grunnlova er delvis
uskriven. Statsoverhovud, og i teorien den endelege kjelda for statsmakt, er den
britiske monarken. I røynda er monarken i hovudsak ein seremoniell institusjon.
Formelt er det monarken gjennom parlamentet (Crown-in-Parliament) som er den
suverene makta i staten. I siste instans ligg den lovgjevande, utøvande og
dømande makta her.

Storbritannia har vore regjert av tyske fyrstar og fyrstehuset Hannover sidan
1714. Då arva kurfyrsten av Hannover Georg Ludwig trona. Dronning Victoria av
Storbritannia var den siste av fyrstehuset Hannover på den britiske trona. Trona
gjekk over til slekta til hennar mann. Han var ein del av Sachsen sitt kongehus
Wettin (eller fyrstehuset Sachsen-Coburg-Gotha). I 1917 vart namnet på den
engelske delen av fyrstehuset endra til fyrstehuset Windsor. Etter dronning
Elizabeth II vil trona gå over til fyrstehuset
Schleswig-Holstein-Sonderburg-Glücksburg. Fyrstehuset regjerer Danmark og Noreg,
og var tidlegare fyrstehus i Hellas. Mannen til dronning Elizabeth, Prins
Philip, hertug av Edinburgh, var før han gifta seg prins av Hellas og Danmark.

Ein er aldri langt i frå havet i Storbritannia og dette påverkar i stor grad
klimaet. Klimaet er maritimt og fuktig, og det kan regne forholdsvis ofte, men
sjeldan lenge om gongen. Enkelte område sentralt i England har i snitt berre ein
time med regn om dagen. Lågtrykka i Atlanterhavet streifar ofte innom Irland og
Skottland på veg austover, så desse områda er ein god del våtare og meir
vindfull enn England. Wales og Lake District får òg meir nedbør enn søraustlege
delar av England. Regn som varer fleire dagar kan i somme tilfelle føre til
flaum i elvane, men ein kan òg ha meir enn ei veke utan regn i somme tilfelle.

Det regnar mindre og er meir sol om sommaren, og mest sol finn ein gjerne langs
kysten. Skyene dannar seg gjerne litt innanfor kysten om dagen, og sig ut mot
kysten om natta. Torevêr er ikkje uvanleg om sommaren, og desse kan i somme
tilfelle gje hagl og til og med svake tornadoar. Storbritannia er faktisk det
landet i verda som har flest tornadoar og skypumper per areal, men dei fleste av
desse er av det svakaste slaget. Eit par gonger i løpet av sommaren pleier
vanlegvis høgtrykk å parkere over Storbritannia. Det kan gje ei veke og to med
svært fint og varmt vêr. Skottland er vanlegvis eit par grader kaldare enn
England, og i Dei skotske høglanda vert ein dag med 20 °C rekna som ein varm
dag. Shetland og dei ytre Hebridane har enno kjøligare forhold og ofte ein god
del vind, om vinteren opp mot orkan styrke i tillegg til ein god del skyer og
regn.

Hausten og vinteren er som regel skya i Storbritannia. I desember 1890 hadde
faktisk ikkje London eit einaste glimt av sola. Dei vestlege og nordlege områda
av øya er utsett for kraftig vind i vinterhalvåret. Vinteren vert derimot
sjeldan kald på Dei britiske øyane. Varmast om vinteren er det faktisk på
nordaustkysten som kan få temperaturar godt over 10 °C, og i somme
fønvindlikninande situasjonar kan temperaturen kome opp i 15 °C midtvinters.

Dei vestlege områda av Cornwall og Pembroke har så godt som aldri snø om
vinteren. Dei høgareliggande områda av Wales og Penninane kan derimot ha om lag
40 snødagar i løpet av eit år, medan Grampianfjella har over 70. Snøen kan ligge
på dei høgaste toppane til langt ut på våren. Fjellet Ben MacDhui i Skottland
hadde tidlegare snø året rundt, men denne smelta i september 1933. Enkelte år
kan fjellet likevel ha snø året rundt. Kulde er mest vanleg i februar og mars,
då lågtrykka i Atlanterhavet vert svakare. Om våren byrjar nedbøren å minke
igjen, og i mai har temperaturane alt byrja å nærme seg sommarlege nivå.

Belfast i Nord-Irland er eit av dei våtaste områda i Storbritannia med ein årleg
nedbørsnormal på 846 mm, men vest- og nordkysten av Skottland har meir enn 1000
mm. London har ein årleg nedbørsnormal på 593 mm.



https://nn.wikipedia.org/wiki/Fonetisk_alfabet

Eit fonetisk alfabet er ein standardisert måte å bokstavere ord på. Det finst i
mange språkutgåver. Dei fleste språk har sitt eige nasjonale fonetiske alfabet,
som gjerne står oppslått i telefonkioskar eller telefonkatalogar. Nokre
nasjonale fonetiske alfabet er så innarbeidde at dei òg vert brukt til dagleg,
f.eks. innan forsvaret, ved lesing av vanskelege ord eller akronym på telefon
eller radio, eller f.eks. på bingo. SK 323 blir for eksempel sierra-kilo 323.

For å samkøyre verdas land rår Den internasjonale teleunionen (ITU), Den
internasjonale organisasjonen for sivil luftfart (ICAO) og andre organisasjonar
til at det «det fonetiske alfabetet til Nato » vert brukt. I røynda har ITU og
ICAO utarbeidt to praktisk tala like fonetiske alfabet som seinare er tekne i
bruk av m.a. Nato og ei rekkje andre instansar. (Det finst somme små skilnader
mellom tilrådingane, sjå tabellen under.)

Æ: Ægir (Forsvaret: Ærlig) Ø: Ørnulf (Forsvaret: Østen) Å: Ågot (Forsvaret: Åse)



https://nn.wikipedia.org/wiki/Mont_Saint-Michel

Mont Saint-Michel er ei lita steinete tidvassøy i Normandie, om lag ein
kilometer frå nordkysten av Frankrike ved munningen av elva Couesnon nær
Avranches.

Mont Saint-Michel ligg i Normandie i departementet Manche. Øya er ein stor
granittknaus med ein omkrets på om lag 960 meter, og som strekkjer seg 92 meter
over havnivå. Øya er tileigna erkeengelen Mikael. Den unike arkitekturen på Mont
Saint-Michel gjer staden til ein av dei mest vitja turistattraksjonane i
Normandie, og den tredje mest vitja i Frankrike (etter Eiffeltårnet og slottet i
Versailles) med om lag 3,2 millionar vitjande kvart år. Staden vart klassifisert
som ein historisk bygning alt i 1874, og sidan 1979 har han stått på UNESCO si
verdsarvliste. Kyrkja er krona av ein gullstatue av St. Mikael, som når ei høgd
på 155 meter over havnivå, og som er laga av Emmanuel Frémiet.

I førhistorisk tid var bukta dekt av sjø, som trekte seg tilbake under istidene
slik at erosjon kunne forma kystlandskapet over millionar av år. Fleire blokker
av granitt eller granulitt dukka opp i bukta, og motstod erosjonen frå havet
betre enn dei omliggande knausane av mjukare bergartar. Av desse fjellknausane
finne ein mellom anna Lillemer, Mont-Dol, Tombelaine og Mont Tombe, seinare
kalla Mont Saint-Michel.

Mont-Saint-Michel var tidlegare forbunde til fastlandet via eit tynt, naturleg
landsamband, som før moderniseringa var under vatn ved flo sjø. Mont Saint
Michel var derfor ei øy halvparten av tida, og knytt til fastlandet den andre
halvparten, altså ei tidvassøy.

Staden har derimot endra karakter på grunn av seinare utviklingar. Gjennom
hundreåra har kystflatene vorte polderisert for å danne beitemarker.
Mont-Saint-Michel har dermed kome nærare kysten og elvemunningen. Elva Couesnon
har vorte kanalisert, noko som har redusert vasstraumen i elva, og dermed auka
avleiringa i bukta. I 1879 vart landsambandet utbygd med ei vegfylling, som
ikkje vart dekt av floa. Dette hindra òg tidvatnet i å reinse mudderet rundt
knausen. Det er fortida planar om å erstatte vegfyllinga med ei bru og
skytteltrafikk.

I 2006 annonserte den franske statsministeren Dominique de Villepin starten på
eit prosjekt på €150 millionar for å byggje eit hydraulisk dike, som vil hjelpe
på fjerninga av mudderet, og gjere Mont Saint-Michel ei øy igjen. Etter planen
skal dette stå ferdig i 2012.

Mont Saint-Michel vart nytta av armoricanarar frå romano-bretagne-kulturen på
500- og 600-talet, før ho vart plyndra av frankarane. Med det enda kulturen som
gjekk på tvers av kanalen, som hadde vart sidan romarane trekte seg tilbake i år
459.

Før det første klosteret vart oppretta på øya på 700-talet vart øya kalla Mont
Tombe. I følgje legenda synte erkengelen Mikael seg for St. Aubert, biskop av
Avranches, i 708 og han instruerte Aubert til å byggje ei kyrkje på knausen.
Aubert ignorerte fleire gongar engelen, før Mikael brann eit hòl i skallen til
biskopen med fingeren sin.

Klippa vart strategisk viktig i 933 då William «Longsverd» annekterte
Cotentin-halvøya. Dette er vist på Bayeuxteppet, som viser slaget ved Hastings i
1066. Hertugleg vern finansierte den praktfulle normanniske arkitekturen til
klosteret dei følgjande hundreåra.

Under Hundreårskrigen prøvde engelskmennene fleire gonger å erobre øya, men
delvis på grunn av dei utbetra festningsverka til klosteret klarte dei det
ikkje. Les Michelettes, to smijernskanonkuler som engelskmennene la igjen etter
ei mislykka omleiring i 1423-1424 ligg framleis utanfor den ytre forsvarsmuren.

Rikdomen og påverknaden til klosteret dekte fleire dotterstiftingar, mellom anna
St Michael's Mount i Cornwall i England. Rolla som populært og prestisjefullt
pilegrimssenter vart mindre viktig etter Reformasjonen, og under Den franske
revolusjonen var det berre få munkar att. Klosteret vart stengd og omgjort til
fengsel, opphavleg for å halde geistlege motstandarar av det republikanske
regimet. Seinare vart det eit viktig politisk fengsel, men i 1836 prøvde
framståande personar, inkludert Victor Hugo, å gjenopprette det dei meinte var
ein nasjonal arkitekturskatt. Fengselet vart til slutt stengd i 1863, og klippa
vart til slutt erklært for eit historisk monument i 1874. Mont Saint Michel og
bukta rundt vart ført opp på UNESCO si verdsarvliste i 1979.

William de Volpiano, den italienske arkitekten som hadde bygd Klosteret i Fécamp
i Normandie, vart vald som entreprenør av Richard II av Normandie på 1000-talet.
Han utforma ei kyrkje i romansk stil, og plasserte vågalt tverrskipkrysset på
toppen av klippa. Mange krypter og kapell vart bygd under jorda for å kompensere
for denne vekta, og desse danna grunnlaget for strukturen ein kan sjå i dag. I
dag vert Mont Saint-Michel sett på som ei kyrkje med gotisk arkitektur.

Robert de Thorigny, ein stor tilhengjar av Henrik II av England (som òg var
hertug av Normandie) forsterka strukturen til bygningane og bygde hovudfasaden
til kyrkja på 1100-talet. I 1204 allierte bretagnaren Guy de Thouars seg med
kongen av Frankrike og tok sete på klippa. Etter å ha sett kommunen i brann og
massakrert folkesetnaden vart han tvungen til å slå ned ein tilbaketrekking bak
dei kraftige murane i klosteret. Uheldigvis sette brannen han sjølv hadde starta
fyr på bygningane og taket fall saman. Skremd av vondskapen og avtvinginga til
sin allierte tilbaud Filip Augustus abbed Jourdain ei gåve til oppføringa av nye
bygningar i gotisk stil, som mellom anna inkluderte spisesal og ein klostergang.

Karl VI la til fleire festningsverk rundt klosteret, bygde tårn, fleire
borggardar og forsterka festningsvollane.

Tidvatnet i området snur raskt, og vart skildra av Victor Hugo som «à la vitesse
d'un cheval au galop» eller «raskt som ein galopperande hest». Tidvatnet kjem
faktisk inn med om lag ein meter i sekundet.

Tidvatnet kan variere ein stor del, og skilnaden mellom flo og fjøre er om lag
14 meter. Pilegrimane som kryssa tidvasslettene i mellomalderen kalla staden
«St. Mikael i sjøfare», og det kan framleis vere farleg for vitjande å gå
utanfor vegfyllinga og ned på sanden rundt klippa. I tillegg er det mogeleg å
verte fanga i kvikksand, noko som har kravd fleire liv.

Øya høyrer til den franske kommunen Le Mont-Saint-Michel, i det franske
departementet Manche i regionen Basse-Normandie. Folketalet i 1999 var på 50
personar. Den næraste større byen med SNCF-togstasjon er Pontorson.



https://nn.wikipedia.org/wiki/Island

Island, offisielt Republikken Island, er eit øyrike i det nordlege Atlanterhavet
mellom Grønland og Storbritannia, nordvest for Færøyane. Island var norsk
skattland frå 1263 til 1814, og fekk sjølvstende frå Danmark i 1944.

Island vart kolonisert av norsk-irske og norske utvandrarar i slutten av
800-talet og gjennom 900-talet. Island har eit av dei eldste parlamenta eller
nasjonalforsamlingane i verda, Alltinget, som vart danna i 930.

Island var sjølvstendig i meir enn 300 år, men vart frå 1263 underlagt Noreg. Då
Noreg gjekk i union med Danmark fylgde Island med, men då Noreg gjekk tapt for
Danmark i 1814 vart Island verande dansk. Eit avgrensa sjølvstyre vart innført i
1874, og sjølvstende fylgde i 1918. Den danske kongen var statsoverhovud fram
til 1944, då Island vart ein republikk.

Fyrste gongen Island blir nemnt i skriftlege kjelder er etter den irske munken
Dicuil sine nedskrivingar av 825. Diverre var dette ingen generell geografisk
skildring av landet. I staden freista munken å kasta ljos over eit par
spurningar som tidlegare forfattarar ikkje hadde vore samde om. Den fyrste
spurninga gjaldt om eit land langt i nord, kalla Thule, var fullstendig omgjeve
av is. Den andre spurninga gjaldt om året i nord berre bestod av éin dag og éi
natt, på seks månader kvar. Det kan ikkje vera tvil om at Dicuil meinte Island
når han skreiv Thule. Dette veit vi i og med at Grekaren Pytheas, som levde i
Massalia (Marseille) på 300-talet f.Kr., må ha sikta til Noreg då han skildra
eit Thule som alt var busett. Forteljinga hans Dicuil er viktig fordi ho lèt
vita at øya på tidleg 800-talet stort sett var folketom.

Då islendingen Are Frode på 1130-talet tok til med å skriva historia åt øya og
befolkninga, lét han vita at då landnåmsmennene fyrst kom budde det kristne irar
på øya, som han kalla "papar"; eit ord som skandinavane hadde laga av eit irsk
ord for "prest". Sidan papane ikkje ville bu saman med heidningane, flykta dei.

Are skreiv ei lita bok, Íslendingabok, som på kring tjue sider tek for seg heile
den islandske historia ned til hans eiga tid. Ein annan kjelde om den tidlege
busettinga av øya er Landnámabók, som er ei langt meir omfattande framstilling.
Til å byrja med kan Are ha vore involvert, men boka ligg no føre berre i utvida
og seine redaksjonar frå 1200-talet og utover. Landnámabók omhandlar dei om lag
400 personane som tok land på Island. Boka legg ofte ut om kvar desse menneska
kom ifrå då dei la i veg til Island, og dessutan om kven som var forfedrane
deira.

Ifylgje Landnámabók skal den fyrste landnåmsmannen ha vore Ingolf Arnesson frå
Fjaler i Sunnfjord. Landnåmet hans omfatta eit stort område kring det noverande
Reykjavik der det sidan kom til å liggja mange garder. Andre tidlege
landnåmsmenn som tok mykje land, var Helge Magre frå Agder, Skallagrim
Kveldulvsson frå Fjordane, som var far til Egil Skallagrimsson, og Kjetil Høng
frå Namdalen.

Dei fyrste islandske historikarane knytte busettinga av øya til det dei såg på
som eit hovudskilje i norsk historie. Are Frode og etterfylgjarane hans
understreka at landnåmet på Island fann stad samstundes med at Harald Hårfagre
tok til med å leggja under seg Noreg. Dei som hovudsakleg dreiv dette framover
skal ha vore hovdingar som ikkje fann seg i det nye kongedømmet, Haralds ofríki
("tyranni").

Are Frode tidfesta landnåmet åt Ingolf Arnesson til 870, og dessutan meinte han
at den eigentlege landnåmstida var over i 930. Men funnmaterialet tyder derimot
på at landnåmet tok til eit par tiår tidlegare, kring 850. Dei islandske
hovdinggravane er òg mykje fattigare enn dei norske frå same periode. Dette
tolkast som at det islandske hovdingsjiktet hovudsakleg er vakse fram av
bondeklassen, og dessutan at dei litterære kjeldene som regel overdriv statusen
åt desse hovdingane før landnåmet.

I ein viss forstand kan ein seia at Island vart eit eige rike allereie på
900-talet. Men i motsetnad til Norden i rikssamlingstida vart ikkje dette riket
skipa gjennom erobring, og det vart heller ikkje bygd på militærmakt. Når
islendingane omtala riket sitt, kalla dei det vár lǫg, "vår lov". Med lǫg meinte
dei båe "lov" og "lovområde"; like eins som Trøndelag, norrønt Þróndalog,
opphavleg tydde lovområdet åt trønderane.

Det var med opprettinga av Alltinget, som nemnt i 930, at dette lovområdet vart
etablert.

Island er den attande største øya i verda og ligg like sør for polarsirkelen, om
lag 1000 km vest for Noreg. Øya ligg på den midtatlantiske ryggen der dei
eurasiatiske og nord-amerikanske kontinentalplatene glir frå kvarandre. Dette
gir geologisk ustabile tilstandar med hyppige jordskjelv og vulkanutbrot. Sjå
kartet som viser kor den midtatlantiske ryggen går i gjennom Island, og at de
mest aktive vulkanane ligg på denne ryggen. Men den geologiske aktiviteten gir
au varme kjelder som islendinaene utnyttar til oppvarming, kraftproduksjon og i
turistnæringa. Island har ein aktiv «bassengkultur» i dei mange symjebassenga au
utandørs, som er varma frå varme kjelder. Til dømes har Reykjavík sju offentlege
bad, av dei er berre eit under tak.

Grovt sett kan Island delast i to: kystområda som er innskorne av fjordar og
innlandet som for ein stor del består av fjellområde, lavaørkenar og isbrear.
Befolkninga bur stort sett langs kysten, særleg i reykjavíkområdet sørvest på
Island. Det går veg rundt heile øya, og det er mogleg å krysse innlandet med
terrengbilar på sommaropne fjellvegar.

Klimaet på Island er maritimt, sterkt påverka av den varme Golfstraumen og
lågtrykka som nesten alltid passerer nær Island. Lågtrykka gjer Island til ein
vindfull og skya stad, og Reykjavík har i snitt over 40 dagar med sterk kuling
eller meir. Snittemperaturen i Reykjavík er 11 °C i juli og -1 °C i januar, og
er den hovudstaden med lågast middeltemperatur om sommaren (om ein ser bort frå
Nuuk på Grønland).

Somrane er litt tørrare enn vintrane, med regn eller regnbyer eit par gonger i
veka. Dei vulkanske ørknane nordaust på Island ligg i regnskuggen av dei store
breane og får mindre enn halvparten av nedbørsmengda som Reykjavík får.
Reykjavík har om lag same årsnedbør som Oslo, 779 mm, men like mange dagar med
regn som Bergen, heile 213 dagar.

Ingen stader på Island får særleg varmt vêr, og berre i dei nordaustlege områda
er det vanleg med temperaturar over 20 °C om sommaren. Den nordlege kysten har
ofte det mildaste vêret på grunn av sørleg vind som gjev ein fønvindeffekt over
dei sentrale fjellområda.

Det meste av Island er dekt av snø frå november til april, men periodar med
mildvêr og regn kan minke eller fjerne snødekket i sørlege og austlege område i
korte periodar. Kraftige vinterstormar kan føre til snøstorm, som gjer det
vanskeleg å ferdast utanfor Reykjavik.

På Island er 85 % av oppvarminga geotermisk. 12 % er elektrisk og dei siste tre
prosentane er oljebasert. 55 % av straumen kjem frå dei geotermiske
kraftkjeldene, resten frå kol, vasskraft og olje. Derfor marknadsfører Island
seg sjølv som eit av dei landa i verda som nyttar høgast del fornybar energi.
Hovudstaden Reykjavík kallar seg «den røykfrie hovudstaden».

Bruken av geotermisk varme på sagaøya har lange tradisjonar. Det blir nemnt i
sogene at blant anna Snorre Sturlason hadde ein kunstig dam han bada i kvar
morgon. Dammen blei tilført vatn frå ein varm kjelde like ved. Denne dammen er
seinare utgravd av arkeologar.

I dag blir det tatt ut energi på to måtar. Det eine er å pumpe det geotermiske
vatnet til et reservoar, og derfrå fordele det til bygningar som skal bli varma
opp. Det andre er å la vatnet frå høgtemperaturområde (der temperaturen er over
150 grader og vatnet er under trykk) drive dampturbinar som produserer straum.

Islands framtidige mål er å bli verdas fyrste land med eit hydrogensamfunn, der
all energi er ei eller anna form av hydrogen.

Parlamentet på Island, Alltinget, har 63 medlemer, som vert valde for
fireårsperiodar. Regjeringsleiar er statsministeren, som saman med regjeringa
har regjeringsmakta. Statsministeren vert utnemnd av presidenten. Presidenten er
statsoverhovud og vert vald kvart fjerde år.

Den islandske økonomien er nært knytt til fiskeindustrien som står for over 60 %
av eksportinntektene. Såleis er økonomien var for fall i fiskeprisane og fall i
fiskebestanden. Omsynet til fiskeressursane er òg hovudårsak til at Island er
imot medlemskap i EU.

Med billeg elektrisk kraft lokkar Island til seg utanlandske investorar som vil
drive tungindistri. Det gjeld bl.a. produksjon av aluminium og jarnsilicium som
er vortne viktige eksportprodukt. I løpet av dei siste tiåra har i tillegg
sørvisnæringar og turisme fått meir å seie for økonomien.

Islandske finansinsitusjonar har på 2000-talet hatt sterk vekst, og gjort
omfattande investeringar i utlandet. Den store veksten har på same tid gjort
finanssektoren sårbar for internasjonale svingingar i økonomien. Under den
internasjonale finanskrisa i 2008 fekk islandske bankar som Glitnir, Landsbanki
og Kaupthing så store problem med likviditeten at dei ikkje var i stand til å
stå på eigne bein, og vart overtekne av den islandske staten.



https://nn.wikipedia.org/wiki/Wikipedia

Wikipedia er eit fritt oppslagsverk skrive på dugnad av brukarane ved hjelp av
wiki-programvare. Wikipedia er styrt av Wikimedia Foundation, ein organisasjon
som vert driven utan økonomisk vinning som mål. I tillegg til vanleg
oppslagsverksinnhald, inneheld Wikipedia informasjon som ein ofte finn i
almanakkar og atlas, og nyhende.

All teksten i Wikipedia vert utgjeven under GNU fri dokumentasjonslisens, også
kjent som GFDL. Det betyr at det er fritt fram å bruka, redigera, kopiera og
redistribuera alt innhaldet, så lenge ein held seg til retningslinjene i GFDL.
Kort fortalt går lisensen ut på at ein må seia klart frå kor innhaldet er henta
frå, og gje andre den same retten til å bruka og vidareutvikla innhaldet.

Wikipedia byrja som eit engelskspråkleg prosjekt den 15. januar 2001, og fransk
kom raskt etter den 23. mars 2001. Norsk Wikipedia kom til i 2002, og Nynorsk
Wikipedia i 2004.

Det har vore gjort mykje arbeid sidan i å gjera Wikipedia fleirspråkleg, og
prosjektet har nå meir enn 1 400 000 artiklar på engelsk og meir enn 5 millionar
til saman (september 2006).

Stiftinga Wikimedia Foundation eig tenarane, domenenamnet og utsjånaden til
wikipediasidene. Stiftinga har utgjevaransvaret for Wikipedia, og følgjer lovene
til delstaten Florida. Jimmy Wales, initiativtakaren til Wikipedia, er formann i
stiftinga.



https://nn.wikipedia.org/wiki/Brockensp%C3%B8kelse

Brockenspøkelse eller brockenspekter (frå tysk Brockengespenst) er eins eigen
forstørra og forvrengte skugge kasta mot tåke eller skyer når ein har sola i
ryggen. Fenomenet kan oppstå på ein kva for ein som helst tåkelagt fjellside
eller skybanke, og kan òg observerast frå fly. Sidan Brocken, ein fjelltopp i
Harz-fjella i Tyskland, så ofte er tåkelagt, og samstundes er lett tilgjengeleg,
oppstår fenomenet ofte der, og det er derfrå fenomenet har fått namnet sitt.
Brockenspekteret vart observert og skildra av Johann Silberschlag i 1780, og har
sidan ofte vorte attgjeve i litteratur om regionen.

«Spektret» opptrer når sola skin bak ein person som med sola i ryggen ser mot
eit tåkehav. Ljoset prosjekterer skuggen til personen framover inn igjennom
tåka, og ofte i ein merkeleg triangulær form på grunn av perspektivet. Den
tilsynelatande forstørringa av skuggen er ein optisk illusjon som oppstår når
han som observerer fenomenet reknar at skuggen i relativt nære tåkedottar er
like langt unna som landemerke ein kan skimte igjennom tåka, eller når det ikkje
er nokre landemerke i nærleiken som lèt ein rekne avstanden til skuggen. Skuggen
vil òg kastast mot vassdropar i ulike avstandar frå auget, noko som òg vil vere
med på å forvirre djupsynet. Skuggen kan sjå ut som om han rører seg på grunn av
rørsler i skylaget han blir kasta mot, og variasjonar i tettleiken innover i
skyene.

Hovudet på skuggefiguren er ofte omgjeve av ein lysande glorie, ringar av farga
ljos som oppstår når sola skin på likt forma vassdropar. Effekten oppstår på
grunn av diffraksjonen av synleg ljos.



https://nn.wikipedia.org/wiki/Sverige

Sverige, offisielt Kongedømet Sverige (svensk: Konungariket Sverige), er eit
land på den austlege delen av den skandinaviske halvøya i Europa. Andre namn for
Sverige er Svearike og Sverike. Sverige grensar direkte til Noreg og Finland.
Den nordlege delen av landet er dekt av skog. Der vert det utvunne jern, og av
trea frå skogane vert det produsert papir. Den sentrale delen av landet har
fruktbare jorder ut mot kysten og er industrielt sentrum i landet. Særleg gjeld
dette metallindustri. Den sørlege delen av landet er primært involvert i
landbruksproduksjon: kveite, potet, sukkerroer og kvegavl. Det er samstundes den
delen av landet som er tettast folkesett. Kystområda ut mot Skagerrak og
Austersjøen er svært forureina.

Arkeologisk vitnesbyrd har prova at området som utgjer det noverande Sverige
fekk sine første innbyggjarar under steinalderen, etter kvart som som
innlandsisen frå den siste istida trekte seg attende. Dei første innbyggjarane
var jegerar og samlarar som levde av naturrikdommane i Austersjøen.

Ei rekkje arkeologiske funn frå store handelssamfunn stør teorien om at det
sørlege Sverige var tett folkesett under bronsealderen.

Gjennom 800- og 900-talet var vikingkulturen dominerande i Sverige med handel,
plyndringar og kolonisering mot aust, særskilt i dei baltiske landa, Russland og
Svartehavet.

Sverige var delt opp i fleire rike. Døme på svenske rike var Västergötland,
Östergötland, Svitjod, Södermanland, Värmland og Hälsingland. Først frå kong
Magnus Ladulås av Sverige (d. 1290) kan ein rekna med eit samla Svearike. (I
Danmark vart sveariket kalla Sverige. Etter unionstida med Danmark vart Sverige
namnet på Svearane sitt rike, Svearike).

I 1389, vart dei tre landa Noreg, Danmark og Sverige sameint under ein konge.
Kalmarunionen var ikkje ein politisk union men ein personalunion, og gjennom
1400-talet freista Sverige å motstå eit dansk sentralisert styre under den
danske kongen. Sverige braut ut av Kalmarunionen i 1523, då Gustav Eriksson Vasa
gjenetablerte den svenske krona.

På 1600-talet vart Sverige ei av stormaktene i Europa, etter at landet med
suksess hadde teke del i 30-årskrigen. Denne posisjonen forsvann på 1700-talet
då Russland tok over som den dominerande makta i Austersjøområdet etter den
store nordiske krigen.

Nyare svensk historie har vore fredfylt. Den nest siste krigen var mot Russland
i 1809, då Sverige tapte Finland. Den siste krigen var mot Noreg sommaren 1814.
Krigen enda med konvensjonen på Moss, der kronprinsen av Sverige aksepterte den
nye norske grunnlova av 17. mai og kongen av Noreg gjekk med på å abdisera for å
gjera ein personalunion med Sverige mogleg. Krig trua med å bryta ut i 1905 då
det norske Stortinget erklærte unionen med Sverige for oppløyst. Krigen vart
unngått ved forliket i Karlstad i 1905. Sverige var nøytralt under første og
andre verdskrigen og under den kalde krigen.

Sverige er eit konstitusjonelt monarki med parlamentarisk styresett. Opp gjennom
historia har den lovgivande makta vore delt mellom kongen og Riksdagen. Den
utøvande makta var delt mellom kongen og eit adelsråd fram til 1680, då kongeleg
einevelde vart innført.

Parlamentarismen vart introdusert i 1917 då kong Gustav V av Sverige, etter ein
lang kamp, aksepterte å utnemne regjeringa etter fleirtalsavgjersler i
Riksdagen. Seinare, i 1918–1921, vart allmenn stemmerett innført. I 1975 vart
kongen si politiske makt fjerna ved grunnlovsendring. Monarkiet vart bevart som
ein formell, men reint symbolsk institusjon, med seremonielle plikter for
monarken.

Det juridiske systemet er oppdelt i rettsinstansar som handhevar sivile
rettsaker og straffesaker, dessutan spesialrettsinstansar som har ansvaret for
det juridiske forholdet mellom offentlegheita og regjeringa eller andre
offentlege myndigheiter. Sveriges rettssystem er oppdelt i instansar beståande
av lokale rettsinstansar (byrettar), regionale appellrettsinstansar
(landsrettar) og ein høgsterett.

I det sørlege Sverige er lauvtre i fleirtal, i dei nordlege områda er gran og
bjørk dominerande i landskapet. I Nord-Sverige, som er prega av fjell, har
landet eit subarktisk klima. I den delen av landet som ligg nord for
polarsirkelen går sola ikkje ned i løpet av sommaren, og natta varer heile
døgnet om vinteren.

Aust for Sverige ligg Austersjøen og Bottenvika, noko som gir landet ei lang
kystlinje. Mot vest ligg den skandinaviske fjellkjeda, som skil Sverige frå
Noreg.

Den sørlege delen av landet er oppdyrka, med meir og meir skog jo lenger
nordover ein kjem i landet. Folketalet fylgjer same mønster, med høg
folketettleik i sør, særskilt omkring dalen ved sjøen Mälaren og i
Øresundregionen. Lenger mot nord er folketettleiken lågare.

Sverige er oppdelt i 21 fylke eller län. I kvart fylke finst ein
fylkesadministrasjon eller länsstyrelse, utnemnd av regjeringa. I kvart fylke er
det òg eit landsting som er den lokale befolkninga sitt folkevalde organ. Kvart
län er ytterlegare oppdelt i ei rekkje kommunar, i alt 289 pr. 2002. Tidlegare
har det òg vore andre historiske oppdelingar av Sverige i fylke og regionar.

Det høgaste fjellet i Sverige er Kebnekaise på 2104 moh. Den største innsjøen er
Vänern som er tredje største innsjø i Europa. Gotland og Öland er dei største
øyane i landet.

Sjølv om Sverige strekkjer seg langs dei same breiddegradene som Noreg, ligg dei
på austsida av dei norske fjella, og dette påverkar klimaet ein god del. Dette
hindrar i stor grad den milde Atlanterhavslufta i å strøyme inn over landet, og
gjer klimaet ein god del kaldare enn i Noreg.

Dei sørvestlege områda av Sverige har mykje det same klimaet som Danmark og
Nederland, særleg Göteborg og andre stader langs kysten av Kattegat. Her er det
fuktig og kjølig om vinteren med regn og snø om ein annan, medan sommaren har
regnbyer, men ofte lyst og mildt vêr. Nordlege delar av Sverige har derimot eit
mykje meir kontinentalt klima, der somrane om lag er like milde som i sør, medan
vinteren er mykje kaldare. Bottenvika frys vanlegvis til i løpet av vinteren, og
dette gjer at iskald luft frå Russland eller Barentshavet kan strøyme inn i
Nord-Sverige utan å gå over ope hav. I tillegg er vinteren ofte skya med lett
snøfall lange periodar i strekk. Når vinden bles frå Atlanterhavet og over
fjella i Noreg, tørkar lufta opp og vert litt varmare, slik at temperaturen i
sentrale og sørlege delar av Sverige ofte ligg over 0 °C med forholdsvis tørre
vêrforhold. Lågtrykk i Austersjøen kan derimot føre til kraftig snøfall òg i dei
meir sørlege områda av Sverige.

Våren er den tørraste og minst skya tida på året i det meste av Sverige. I mai
har som regel mesteparten av snøen smelta, bortsett frå heilt nord og i fjella,
og temperaturane aukar. Om sommaren er temperaturen blitt så pass høg at ein
ganske ofte kan få torevêr. Torebyene vert som regel danna over fjella om
ettermiddagen, og går austover om kvelden. Derfor får kysten av Bottenvika ofte
meir sol enn fjellområda om ettermiddagen. Låglandet nær Stockholm og Uppsala er
oftast det varmaste området om sommaren, men temperaturen minkar berre sakte på
veg nordover. Til og med i Lappland heilt i nord har ein gjennomsnittleg
maksimumstemperaturar over 16 °C om sommaren. Ein kan derimot få frost over 1000
m sjølv på sommarstid, og dette området er som regel det kaldaste i heile
Skandinavia om vinteren.

Stockholm har ein årleg nedbørsnormal på 554 mm, Göteborg har 670 mm, medan
Piteå i nord har 517 mm.

Understøtta av fred og nøytralitet gjennom heile 1900-talet har Sverige oppnådd
ein svært høg levestandard. Dette er bygd opp ved ein blandingsøkonomi av
kapitalisme og utdeling av betydelege velferdsgoder gjennom ei skattefinansiert
omfordeling av landet sine rikdomar. Landet har eit moderne distribusjonssystem,
gode interne og eksterne kommunikasjonsmiddel og ein velutdanna arbeidsstyrke.
Tømmer, vasskraft og jernmalm er viktige naturressursar i ein økonomi som er
sterkt orientert mot handel med utlandet.

Private selskap står for cirka 90 % av landet sin industrielle produksjon.
Maskinindustrien står for 50 % av produksjonen og eksporten. Landbruket utgjer
åleine 2 % av brutto nasjonalprodukt og sysselset òg berre 2 % av
arbeidsstyrken. Den svenske nasjonalbanken fører ein inflasjonsstabiliserande
politikk med ei målsetjing om ein årleg inflasjon på 2 %.

Kommunikasjons- og transportsystemet i Sverige er vesentlege element i landet
sin velutbygde infrastruktur.

Eit lite tal samar lever i den nordlege delen av landet. Den største
minoritetsgruppa er finnane og andre nordiske folk. Dei siste tiåra har ei lang
rekkje innbyggjarar frå Italia, det tidlegare Jugoslavia, Irak, Iran, Vietnam og
Chile samt kurdarar og palestinarar innvandra til landet.

Sjølv om Sverige ikkje har eit offisielt språk, er de facto-språket svensk, med
ein finsktalande minoritet. Samane har òg sine eigne to språk, som ikkje er i
slekt med svensk. Sidan 1999 har Sverige hatt fem offisielle minoritetsspråk:
finsk, samisk, meänkieli, romani chib og jiddisch.

Sverige har ei lang rekkje religionar. Hovuddelen av befolkninga er medlemer av
Svenska kyrkan, som i 2000 vart skild frå staten. Det er òg ei rekkje muslimar i
Sverige, med bakgrunn i innvandringa frå muslimske land.

Svensk kultur på 1900-talet er kjenneteikna ved pionerarbeid i filmens tidlege
dagar av Mauritz Stiller og Victor Sjöström. Seinare gjorde Ingmar Bergman og
skodespelarar som Greta Garbo, Ingrid Bergman og Anita Ekberg karriere òg
utanfor landets grenser.

Songar av Bellman, Evert Taube og Birger Sjöberg er internasjonalt kjende. ABBA
vert ofte sett lik ny svensk populærmusikk, men nye grupper som Roxette, The
Cardigans, Soundtrack of our lives og The Hives har også i det siste vorte
internasjonalt kjende.

Svensk litteratur er også godt kjend, med namn som Astrid Lindgren. Svenske
forfattarar har oppnådd ei lang rekkje nobelprisar i litteratur. Oppdelt på land
er Sverige den tredje største mottakaren av Nobelprisen i litteratur.



https://nn.wikipedia.org/wiki/Jemen

Jemen (arabisk اليَمَن, al-Yaman), offisielt Republikken Jemen (arabisk
الجمهورية اليمنية, al-Jumhūrīyah al-Yamanīyah) er eit arabisk land i
Sørvest-Asia, sørvest og sør på Den arabiske halvøya. Jemen er det nest største
landet på halvøya og dekkjer 527 970 km². Kystlinja er kring 2000 km lang. Det
grensar til Saudi-Arabia i nord, Raudehavet i vest, Adenbukta og Arabiahavet i
sør og Oman i aust. Hovudstaden i Jemen er Sana'a, men opprørarar har hatt
kontroll over byen sidan februar 2015. På grunn av dette har regjeringa
mellombels flytta til hamnebyen Aden på sørkysten. Jemen har meir enn 200 øyar
og den største av desse er Socotra.

Jemen var heimstaden til sabearane (Sjeba i Bibelen), ein handelsstat som blømde
i over tusen år og som truleg òg omfatta delar av dagens Etiopia og Eritrea. I
275 evt. kom regionen under det jødiskpåverka Himjar. Kristendomen kom til
landet på 300-talet, medan jødedom og lokal heidenskap alt var etablert. Islam
spreidde seg raskt på 600-talet og jemenittiske soldatar var avgjerande for dei
tidlege islamske erobringane. Styret av Jemen har lenge vore særs vanskeleg.
Fleire dynasti dukka opp frå 800- til 1500-talet, og Rasulid var det mektigaste
og mest velståande. Landet var delt mellom Det osmanske riket og Det britiske
imperiet tidleg på 1900-talet. Kongedømet Jemen vart oppretta etter fyrste
verdskrigen i Nord-Jemen før Den arabiske republikken Jemen vart oppretta i
1962. Sør-Jemen vart verande eit britisk protektorat fram til 1967. Dei to
jemenittiske statane vart samla til den moderne republikken Jemen i 1990.

Jemen er eit utviklingsland. Under president Ali Abdullah Saleh, har Jemen blitt
skildra som eit kleptokrati. I følgje ein internasjonal korrupsjonsindeks frå
2009 av Transparency International, vart Jemen rangert på 164. plass av 182
land. Utan sterke statlege institusjonar, utgjer elitepolitikk i Jemen ein de
facto form for samarbeidsstyre, der konkurrerande stamme, regionale, religiøse
og politiske interesser er samde om å halde kvarandre i sjakk gjennom ein
stilltiande aksept av balansen det har skapt. Den uformelle politiske avtalen
vert opprettheldt ved at tre menn deler på makta: president Ali Abdullah Saleh,
som kontrollerte staten; generalmajor Ali Mohsen al-Ahmar, som kontrollerte den
største delen av hæren; og sjeik Abdullah al-Ahmar, som leia det islamistiske
Islah-paritet og var Saudi-Arabia sin utvalde meklar for transnasjonale
patronatbetalingar til forskjellige politiske aktørar, inkludert stammesjeikar.
Utbetalingar frå saudiarabarane er meint å lette sjølvstyret til stammene frå
den jemenittiske regjeringa og gje den saudiarabiske regjeringa ein måte å
påverke dei politiske avgjerslene til Jemen.

Jemen har vore i ei politisk krise sidan 2011. I januar 2011 byrja ei rekkje
gatedemonstrasjonar mot fattigdom, arbeidsløyse, korrupsjon og planane til
president Saleh om å endre den jemenittiske grunnlova og fjerne tidsgrensa for
kor lenge ein president kan sitje, og i røynda gjere han til president på
livstid. Han førebudde òg den eldste sonen sin, Ahmed Saleh, kommandant i den
republikanske garden, til å overta etter han. USA reknar Al-Qaida på Den
arabiske halvøya (AQAP) som «den farlegaste av alle fristadane til Al-Qaida».
USA prøvde å kontrollere overgangen slik at dei kunne fortsette kampen mot
terrorisme, medan Saudi-Arabia prøvde å oppretthalde påverknaden sin i Jemen
gjennom somme gamle regimepersonar og andre stammeleiarar som var del av det
såkalla «GCC-initiativet». President Saleh trakk seg attende, og overgangen
gjekk raskt gjennom «GCC-initiativet»; visepresidenten Abd Rabbu Mansour Hadi
tok over og vart formelt valt til president den 21. februar 2012 i eit
einmannsval. Det midlertidige parlamentet gav presidenten Saleh og 500 av hans
medarbeidarar immunitet same månaden. Det vart oppretta ein nasjonal
dialogkonferanse den 18. mars 2012 for å bli samde om store saker i framtida til
landet. I januar 2014 gav konferansen Hadi eitt år til som president.

Overgangsprosessen vart derimot avbroten av konfliktar mellom houthiar og Islah,
i tillegg til al-Qaida-opprør. I september 2014 tok houthiar over Sana'a, og
tvang Ali Mohsen al-Ahmar ut av landet, og oppretta ein ny «samlingsregjering»
som bestod av forskjellige jemenittiske fraksjonar. Eit forslag til ei grunnlov,
som ville dele Jemen i seks føderale regionar, vart diskutert, men houthiane
avslo forslaget. Hadi, statsministeren hans og regjeringa gjekk av 22. januar
2015 under eit politisk dødpunkt mot houthiane og dei pågåande valdshandlingane
i hovudstaden. Tre veker seinare, erklærte houthiane seg i kontroll over
regjeringa i det Abdul-Malik al-Houthi kalla ein «praktfull revolusjon», sjølv
om opposisjonspolitikarar, naboland og Dei sameinte nasjonane fordømde
overtakinga som eit statskupp. Dei fleste politiske fraksjonane i Jemen og det
internasjonale samfunnet har nekta å anerkjenne styret til houthiane, og SN har
gått inn som meklar i samtalar om å fordele makta. Den 21. februar trekte Hadi
attende oppseiinga si og erklærte at han framleis var den legitime presidenten i
Aden. Hadi bad regjeringa samle seg i Aden, som han den 26. mai 2016 erklærte
«den økonomiske og midlertidige hovudstaden» i Jemen, medan Sana'a er under
Houthi-kontroll.

Jemen kan kome av yamin, som tyder «på høgresida», sidan sør er til høgre når
ein ser mot soloppgangen. Eit anna mogeleg opphav er yumn, som tyder «lukke»,
sidan mykje av landet er frodig. Romarane kalla det Arabia Felix (Det glade
Arabia) i motsetnad til Arabia Deserta (Ørken-Arabia). Jemen vart nemnd i gamle
sørarabiske inskripsjonar som Yamnat. I arabisk litteratur omfattar omgrepet
al-Yaman eit mykje større området enn det republikken Jemen dekkjer i dag. Det
strekkjer seg frå nordlege Asir til Dhofar.

Med den lange kystlinja si mellom austlege og vestlege sivilisasjonar, har Jemen
lenge eksistert i grenselandet mellom kulturar med ei strategisk plassering i
forhold til handel vest på Den arabiske halvøya. Store busetjingar for si tid
fanst i fjella nord i Jemen så tidleg som 5000 fvt. Lite er kjend om Jemen i
førhistorisk tid og korleis det vart omvandla frå ein gryande sivilisasjon i
bronsealderen til eit meir handelsbasert karavanekongedøme. Dette kan kome av at
forsking på førislamske sivilisasjonar vert forhindra både sosialt og offisielt
i Arabia.

Det sabeiske kongedømet oppstod frå minst 1000-talet fvt. Det var fire store
kongedøme eller stammeforbund i Sør-Arabia: Saba, Hadramout, Qataban og Ma'in.
Ein trur Saba er den same som Sjeba i Bibelen og var det viktigaste forbundet.
Dei sabeiske herskarane tok tittelen mukarrib, som ein trur tyder «samlar»,
eller ein «prestekonge», eller overhovud for forbundet av sørarabiske kongedøme,
«kongen over kongar». Rolla til mukarriben var å føre dei forskjellige stammene
saman under kongedømet og leie dei. Sabearane bygde den store Marib-dammen kring
940 fvt. Dammen vart bygd for å motstå flaumar som oppstod nedover dalen kvar
år.

Mellom 700 og 680 fvt., dominerte Kongedømet Awsan i Aden og området rundt og
utfordra herredømet til Saba i Sør-Arabia. Den sabeiske mukarriben Karib'il
Watar I erobra heile riket til Awsan og utvida det sabeiske herredømet til det
meste av Sør-Arabia. Mangel på vatn på Den arabiske halvøya hindra sabearane frå
å samle heile halvøya. I staden oppretta dei forskjellige koloniar for å
kontrollere handelsrutene. Ein har funne spor av sabeisk påverknad nord i
Etiopia, der det vart innført sørarabisk alfabet, religion og panteon og
sørarabisk kunst og arkitektur. Sabearane skapte ei identitetskjensle gjennom
religionen sin. Dei tilbad El-Maqah og trudde dei var born av han. I mange
hundreår kontrollerte sabearane utgåande handel over Bab-el-Mandeb, eit sund som
skil Den arabiske halvøya frå Afrikas horn og Raudehavet frå Indiahavet.

På 200-talet fvt., vart Qataban, Hadramout og Ma'in sjølvstendige frå Saba og
etablerte seg sjølv i Jemen-området. Herredømet til minaearane strekte seg så
langt som til Dedan, med hovudstad i Baraqish. Sabearane heldt kontroll over
Ma'in etter Qataban kollapsa i 50 fvt. Då romarane kom til Arabia Felix i 25
fvt., var sabearane nok ein gong den dominerande makta i Sør-Arabia. Aelius
Gallus hadde ordre om å leie eit militærtokt for å opprette romersk dominans
over sabearane. Romarane hadde vag og motstridande geografisk kunnskap om Arabia
Felix eller Jemen. Den romerske hæren på ti tusen mann vart slått føre Marib.
Strabon var ein nær ven av Aelius Gallus og prøvde å rettferdiggjere tapet hans
i notata sine. Det tok romarane seks månader å nå Marib og seksti dagar å vende
attende til Egypt. Romarane skulda på den nabateiske guideen deira og avretta
han for svik. Ein har til no ikkje funne direkte nedteikningar i sabeiske
inskripsjonar om det romerske toktet.

Etter det romerske toktet - kanskje tidlegare - fall landet ut i kaos og to
klanar, Hamdan og Himjar, gjorde krav på trona, og tok tittelen Konge av Sjeba
og Dhu Raydan. Dhu Raydan (same som jimjarittane) allierte seg med Aksum i
Etiopia mot sabearane. Høvdingen av Bakil og kongen av Saba og Dhu Raydan,
El-sharah Yahdub, gjennomførte fleire tokt mot himjarittane og Habashat (som var
Aksum). El-sharah var stolt over tokta sine og la til tittelen Yahdub i namnet
sitt, som tyder «undertrykkar». Hanbrukte å drepe fiendane sine med å hogge dei
i bitar. Sana'a voks under regjeringstida hans, då han bygde Ghumdan-palasset,
der han budde.

Himjarittane annekerte Sana'a frå Hamdan kring år 100 evt. Hashdi-stamma gjorde
opprør mot dei og tok attende Sana'a kring 180 evt. Det var først i 275 evt. at
Shammar Yahri'sh erobra Hadramout, Najran og Tihama, og slik samla Jemen and
styrka Himjar-styret. Himjarittane forkasta polyteisme og slutta seg til ei
konsensuell form for monoteisme kalla rahmanisme. I 354 evt. sendte den romerske
keisaren Konstantius II ein ambassade leia av Theophilos indaren for å omvende
himjarittane til kristendom. I følgje Philostorgius ytte dei lokale jødane
motstand. Det er funne fleire inskripsjonar på hebraisk og sabeisk som hyllar
det herredømet på jødiske vilkår for å ha hjelpt til med å gje makt til folket
frå Israel.

I følgje islamsk tradisjon sette kong As'ad den perfekte i gang ein
militæraksjon til støtte for jødane frå Yathrib. Inskripsjonar fortel om Abu
Karib As'ad som leia ein militæraksjon til det sentrale Arabia, eller Najd, for
å støtte vassallkongedømet Kindah mot lakhmidane. Det er ikkje funne direkte
referansar til jødedom eller Yathrib under den lange regjeringstida hans. Abu
Kariba døydde i 445 evt. etter ei regjeringstid på nesten 50 år. I 515 evt. vart
Himjar stadig delt langs religiøse linjer og ein bitter konflikt mellom
forskjellige fraksjonar bana veg for at aksumittane kunne gå i mellom. Den siste
himjaritt-kongen Ma'adikarib Ya'fur fekk støtte frå Aksum mot sine jødiske
rivalar. Ma'adikarib var kristen og sette i gong felttog mot lakhmidane sør i
Irak, med støtte frå andre arabiske allierte av Bysants. Lakhmidane var ein
skanse for Persia, som ikkje tolererte ein forkynnande religion som kristendom.

Etter Ma'adikarib Ya'fur døydde kring 521 evt., kom ein himjarittisk-jødisk
krigsherre kalla Yousef Asar Yathar til makta. Ærestittelen hans Yathar tyder «å
hemne». Jemenittiske kristne, med støtte frå Aksum og Bysants, forfølgde
systematisk jødane og brende ned fleire synagogar over heile landet. Yousef
hemna folket sitt på fælsleg vis. Han marsjerte mot byporten i Mocha tok livet
av 14 000 og tok 11 000 til fange. Han slo så leir i Bab-el-Mandeb for å hindre
hjelp frå Aksum. Samstundes sendte Yousef ein armé kommandert av ein annan
jødisk krigsherre, Sharahil Yaqbul, til Najran. Sharahil fekk forsterkingar frå
beduinar frå Kindah- og Madh'hij-stammene, og fjerna det kristne samfunnet i
Najran. Yousef eller Dhu Nuwas (han med sidelokkene) som han er kjend i arabisk
litteratur, meinte at kristne i Jemen var ei femte søyle. Kristne kjelder
skildrar Dhu Nuwas (Yousef Asar) som ein jødisk fanatikar, medan islamske
tradisjonar seier at han kasta 20 000 kristne i groper med brennande olje. Denne
historia er derimot innhylla i segner. Dhu Nuwas etterlet seg to inskripsjonar,
og ingen av dei referer til brennande groper. Bysants måtte handle eller miste
all truverd som vernar av kristendomen i aust. Keisar Justinius I sendte eit
brev til kongen av Aksum, Kaleb, og la press på han for å «angripe dei
avskyelege hebrearane». Ein tredelt militærallianse med Bysants, Aksum og
arabiske kristne klarte å slå Yousef kring 525–527 evt. og ein kristen
vasallkonge vart sett inn på den himjarittiske trona.

Esimiphaios var ein lokal, kristen herre, som er nemnd i ein inskripsjon som
hylla brenninga av det gamle sabeiske palasset i Marib for å byggje ei kyrkje i
ruinane. Det vart bygd tre nye kyrkjer berre i Najran. Mange stammer anerkjendte
ikkje makta til Esimiphaios. Esimiphaios vart avsatt i 531 av krigsherren
Abraha, som nekta å forlate Jemen og erklærte seg sjølv ein sjølvstendig konge
av Himjar. Keisar Justinian I sendte ein ambassade til Jemen. Han ønskte at dei
offisielt kristne himjarittane skulle bruke makta si på stammer i det indre
Arabia for å sette i gang militæroperasjonar mot Persia. Justinian I skjenka
kongerangen til dei arabiske sjeikane i Kindah og Ghassan sentralt og nord i
Arabia. Frå tidleg av prøvde romarane og austromarane å utvikle nære band til
statane ved kysten av Raudehavet. Dei klarte å omvende Aksum og påverke kulturen
deira. Resultatet med tanke på Jemen var heller skuffande.

Ein prins frå Kindah kalla Yazid bin Kabshat gjorde opprør mot Abraha og hans
arabiske, kristne allierte. Det kom til våpenkvile så snart den store
Marib-dammen slo sprekkar. Abraha døydde kring 555–565. Sasanidane annekterte
Aden kring 570 evt. Under styret deira fekk det meste av Jemen stort sjølvstyre,
utanom Aden og Sana'a. Denne tida markerte ein kollaps for den gamle sørarabiske
sivilisasjonen, sidan ein større del av landet var under fleire sjølvstendige
klanar fram til islam kom til området i 630 evt.

Muhammed sendte syskenbarnet Ali til Sana'a og området rundt kring 630 evt. På
den tida var Jemen den mest avanserte regionen i Arabia. Banu Hamdan-forbundet
var av dei første som akspeterte islam. Muhammed sendte Muadh ibn Jabal til
Al-Janad i dagens Taiz, og sendte brev til forskjellige stammeleiarar. Årsaka
for dette var splittinga mellom stammene og fråværet av ein sterk sentral
autoritet i Jemen på denne tida. Store stammer, inkludert Himjar, sendte
delegasjonar til Medina under delegasjonsåret kring 630–631 evt. Fleire
jemenittar aksepterte islam før 630, som Ammar ibn Yasir, Al-Ala'a Al-Hadrami,
Miqdad ibn Aswad, Abu Musa Ashaari og Sharhabeel ibn Hasana. 'Abhala ibn Ka'ab
Al-Ansi dreiv ut dei attverande persarane og hevda å vere ein profet av Rahman.
Han vart myrda av ein jemenittar av persisk opphav kalla Fayruz al-Daylami.
Kristne, som hovudsakleg budde i Najran i lag med jødar, gjekk med på å betale
jizya, men somme jødar konverterte til islam, som Wahb ibn Munabbih og Ka'ab
al-Ahbar.

Landet var stabilt under Rashidun-kalifatet. Jemenittiske stammer spelte ei
viktig rolle i den islamske erobringa av Egypt, Irak, Persia, Levanten,
Anatolia, Nord-Afrika, Sicilia og Andalusia. Jemenittiske stammer som slo seg
ned i Syria, medverka stort til at omajadane voks seg mektige, særskild under
regjeringstida til Marwan I. Mektige jemenittiske stammer som Kindah var på hans
side under slaget ved Marj Rahit. Det vart opprette fleire emirat leia av folk
av jemenittisk opphav i Nord-Afrika og Andalusia. Omajadane fekk ikkje effektiv
kontroll over heile Jemen. Imam Abdullah ibn Yahya Al-Kindi vart i 745 valt til
å leie Ibāḍī-rørsla i Hadramawt og Oman. Han dreiv ut omajdade-guvernøren frå
Sana'a og erobra Mekka og Medina i 746. Al-Kindi, som hadde kallenamnet Talib
al-Haqq (sanningssøkaren), grunnla den første Ibadi-staten, men vart drepen i
Taif kring 749.

Muhammad ibn Abdullah ibn Ziyad grunnla Ziyadid-dynastiet i Tihama kring 818.
Staten strekte seg frå Haly (i dagens Saudi-Arabia) til Aden. Dei anerkjende
nominelt Abbaside-kalifatet men styrte seg sjølv i røynda sjølvstendig frå
hovudstaden sin i Zabid. Historia til dette dynastiet er uklår. Dei fekk aldri
kontroll over høglandet og Hadramawt, og kontrollerte ikkje meir enn kyststripa
av Jemen (Tihama) mot Raudehavet. Ein himjarittisk klan kalla yufiridane tok
herredøme over høglandet frå Saada til Taiz, medan Hadramawt var ein skanse for
Ibadi og avslo all truskap til abbasidane i Bagdad. På grunn av plasseringa,
utvikla Ziyadid-dynastiet i Zabid eit særskild forhold til Abyssinia. Høvdingen
over Dahlakøyane eksporterte slavar, rav og leopardhud til den dåverande
herskaren av Jemen.

Den første zaidi-imamen Yahya ibn al-Husayn, kom til Jemen i 893. Han grunnla
Zaidi-imamatet i 897. Han var ein religiøs prest og dommar som var invitert til
Saada frå Medina for å mekle mellom stammene. Imam Yahya overtalte lokale
stammer om å følgje læra hans. Sekta spreidde seg langsamt i høglandet, då
stammene Hashid og Bakil, seinare kjend som tvillingvengjene til imamatet,
aksepterte makta hans. Yahya tok makta i Saada og Najran. Han prøvde òg å ta
Sana'a frå yufiridane i 901. men mislykka totalt. I 1904 invaderte qarmatarane
Sana'a. Yufiride-emiren As'ad ibn Ibrahim trekte seg attende til Al-Jawf, og
mellom 904 og 913, vart Sana'a erobra ikkje mindre enn 20 gonger av qarmatarane
og yufiridane. As'ad ibn Ibrahim tok attende Sana'a i 915. Landet var i opprør
då Sana'a vart ei slagmark for dei tre dynastia og sjølvstendige stammer.

Yufiride-emiren Abdullah ibn Qahtan gjekk til åtak og sette Zabid i brann i 989,
og svekka Ziyadid-dynastiet kraftig. Ziyadide-monarkane tapte i røynda all makt
etter 989, eller til og med før det. Samstundes heldt ei rekkje slavar makta i
Zabid og heldt fram å styre med namnet til herrane sin, før dei oppretta sitt
eige dynasti kring 1022 eller 1050 i følgje forskjellige kjelder. Sjølv om dei
var anerkjend av Abbasidekalifatet i Bagdad, herska dei ikkje over meir enn
Zabid og fire distrikt nord for byen. Då det Ismailsk[sjia]]muslimske
Sulayhid-dynastiet voks seg mektige i det jemenittiske høglandet, vart historia
deira redusert til ei rekkje intrigar.

Sulayhid-dynastiet vart grunnlagd i dei nordlege høglanda kring 1040. På den
tida var Jemen styrt av forskjellige lokale dynasti. I 1060 erobra Ali ibn
Muhammed Al-Sulayhi Zabid og tok livet av herskaren der, Al-Najah, som grunnla
Najahid-dynastiet. Sønene hans vart tvungen på flukt til Dahlak. Hadramawt fall
til sulayhidane etter dei erobra Aden i 1162. I 1063 hadde Ali lagt under seg
Stor-Jemen. Han marsjerte så mot Hejaz og okkuperte Mekka. Ali var gift med Asma
bint Shihab, som styrte Jemen med ektemannen sin. Khutbaen under fredagsbønene
vart kunngjort i hennar og ektemannen sitt namn. Ingen andre arabiske kvinner
har hatt denne æra sidan islam oppstod.

Ali al-Sulayhi vart drepen av sønene til Najah på veg til Mekka i 1084. Sonen
hans Ahmed Al-Mukarram leia ein hær til Zabid og tok livet av 8 000 av
innbyggjarane. Han sette seinare inn zurayidane til å styre Aden. Al-Mukarram,
som var lam i andletet etter krigsskadar, trekte seg attende i 1087 og gav makta
til kona Arwa al-Sulayhi. Dronning Arwa flytta setet til Sulayhid-dynastiet frå
Sana'a til Jibla, ein liten by sentralt i Jemen nær Ibb. Jibla låg strategisk
nær rikdomskjelda til Sulayhid-dynastiet, jordbruksområdet i det sentrale
høglandet. Det var òg lett å nå dei sørlege områda av landet, særleg Aden. Ho
sendte ismailiske missjonærar til India, der eit større ismailisk samfunn
framleis eksisterer i dag. Arwa fortsette å styre trygt til ho døydde i 1138.

Arwa al-Sulayhi vert framleis hugsa som ein mektig og høgt akta herskar, slik
det står nemnt i jemenittiske historiografi, litteratur og folkesegner, der ho
vert omtalt som Balqis al-sughra , som tyder «den yngre dronninga av Sheba».
Sjølv om sulayhidane var ismailske, prøvde dei aldri å tvinge trua si på
ålmenta. Kort tid etter Arwa døydde, vart landet delt inn i fem konkurrerande
smådynasti langs religiøse linjer. Ajjubidedynastiet kasta Fatimide-kalifatet i
Egypt. Eit par år etter dei kom til makta, sendte Saladin bror sin Turan Shah
for å erobre Jemen i 1174.

Turan Shah erobra Zabid frå mahdidane i mai 1174, og marsjerte så mot Aden i
juni og erobra byen frå zurayidane. Hamdanidesultanane i Sana'a ytte motstand
mot ajjubidane i 1175 og det var først i 1189 at ajjubidane klarte å sikre
Sana'a for godt. Ajjubidestyret var stabilt i sørlege og sentrale Jemen, der dei
klarte å eliminere ministatane i regionen, medan ismailske og zaidi-stammer
heldt ut i fleire festningar. Ajjubidane klarte ikkje å ta skansen til Zaydi
nord i Jemen. I 1191, gjorde zaydiane i Shibam Kawkaban opprør og tok livet av
700 ajjubidesoldatar. Imamen Abdullah bin Hamza erklærte imamatet i 1197 og
kjempa mot al-Mu'izz Ismail, ajjubidesultanen av Jemen. Imam Abdullah vart først
slått, men klarte så å erobre Sana'a og Dhamar i 1198 al-Mu'izz Ismail vart
myrda i 1202 Abdullah bin Hamza fortsette kampen mot ajjubidane fram til han
døydde i 1217. Etter han forsvann, vart Zaidi-samfunnet delt mellom to
rivaliserande imamar. Zaydiane vart spreidde og det vart signert ein våpenkvile
med ajjubidane i 1219. Ajjubidehæren vart slått i Dhamar i 1226.
Ajjubide-sultanen Mas'ud Yusuf drog til Mekka i 1228 og kom aldri attende. Andre
kjelder hevdar at han vart tvungen til å dra til Egypt i staden i 1123.

Rasulid-dynastiet vart oppretta i 1229 av Umar ibn Rasul. Umar ibn Rasul vart
utpeikt som viseguvernør av ajjubidane i 1223. Då den siste ajjubideherskaren
forlet Jemen i 1229, vart Umar verande i landet som fungerande leiar. Han
erklærte seg så sjølvstendig konge med å ta tittleen al-Malik Al-Mansur (kongen
assistert av Allah). Umar grunnla Rasulid-dynastiet på eit solid grunnlag og
territoriet hans omfatta området frå Dhofar til Mekka Umar etablerte seg først
ved Zabid, før han flytta til fjella i innlandet, og tok det viktige
høglandssenteret Sana'a. Men Rasulid-hovudstadane var Zabid og Taiz. Han vart
myrda av nevøen sin i 1249. Sonen til Omar, Yousef, slo fraksjonen leia av
mordarane til faren og slo ned fleire motåtak av av Zaydi-imamane som framleis
heldt til i dei nordlege høglanda. Det var hovudsakleg på grunn av sigrane han
fekk over rivalane at han tok ærestittelen al-Muzaffar (den sigrande). Etter
Bagdad fall til mongolane i 1258, tok al-Muzaffar Yusuf I tittelen kalif. Han
valde byen Taiz som den politiske hovudstaden i kongedømet på grunn av den
strategiske plasseringa og nærleiken til Aden. al-Muzaffar Yusuf I døydde i 1296
etter å ha regjert i 47 år. Då meldinga om at han var død nådde Zaydi-imamen
Al-Mutawakkil al-Mutahhar bin Yahya sa han:

Rasulid-staten opprettheldt handelssambanda til Jemen med India og Det fjerne
austen. Dei nytte godt av mellomhandelen ved Raudehavet via Aden og Zabid.
Økonomien voks òg på grunn av utvikling innan jordbruket, sett i verk av
kongane, som fremja massiv oppdyrking av palmer. Det var på denne tida at kaffi
vart ein lukrativ avling i Jemen. Rasulid-kongane hadde stor støtte hos folket i
Tihama og Sør-Jemen, medan dei måtte kjøpe lojaliteten til dei nordlege stammene
i landet. Rasulid-sultanane bygde mange madrasaer for å forsterke
shafi'i-andsretninga som framleis er den dominerande retninga innan rettslære
blant jemenittane i dag. Under styret deira vart Taiz og Zabid store
internasjonale senter for islamsk lære. Kongans sjølv var lærde menn som ikkje
berre hadde viktige bibliotek, men som skreiv avhandlingar om mange tema, frå
astrologi og medisin til jordbruk og genealogi.

Dynastiet vert rekna som den største innfødde, jemenittiske staten sidan det
førislamske Himjar fall. Dei var av tyrkisk avstamming, men hevda å vere av
eldgammalt jemenittisk opphav for å rettferdiggjere herredømet sitt. Rsaulidane
var ikkje det første dynastiet som skapte fiktive genealogiar for politiske
årsaker, og det var heller ikkje uvanleg å gjere dette i stammene i Arabia. Med
å hevde at dei avstamma frå ei solid jemenittisk stamme, førte rasuildane Jemen
til ein kjensle av samhøyr i eit elles kaotisk, regionalt miljø. Dei hadde eit
vanskeleg forhold til mamelukkane i Egypt fordi mamelukkane rekna dei som ein
vasallstat. Dei konkurrerte om Hejaz og retten til å forsyne kiswa ved Ka'aba i
Mekka. Dynastiet vart i aukande grad truga av misnøgde familiemedlemmar i
samband med arverekkefølgja, i tillegg til periodiske stammeopprør, og dei var
bunden opp i ein utmattingskring med Zaydi-imamane i dei nordlege høglanda. Dei
siste tolv åra av rasulide-styret vart landet riven mellom fleire utfordrarar
til kongedømet. Svekkinga av rasulidane gav Banu Taher-klanen høve til å ta over
og bli dei nye herskarane i Jemen i 1454.

Tahiridane var ein lokal klan basert i Rada'a. Dei var ikkje like mektige som
føregjengarane sine, men var flinke til å byggje. Dei bygde skular, moskear, og
vatningskanalar, i tillegg til cisterner og bruer i Zabid og Aden, Rada'a og
Juban. Det mest kjende monumentet deira er Amiriya Madrasa i Rada', som var bygd
i 1504. Tahiridane var for svake til å tøyle Zayde-imamane eller forsvare seg
sjølv mot utanlandske åtak. Mamelukkane prøvde å knytte Jemen til Egypt og
portugisarane leia av Afonso de Albuquerque, okkuperte Socotra og utførte eit
mislukka åtak mot Aden i 1513. Portugisarane utgjorde ein trugsel mot den
indiske handelen over hav, og mamelukkane sendte derfor ein hær kommandert av
Hussein Al-Kurdi for å kjempe mot inntrengjarane. Mamelukk-sultanen i Egypt
segla til Zabid i 1515 og byrja diplomatiske forhandlingar med tahiride-sultanen
'Amir bin Abdulwahab for pengar som dei trong til jihad mot portugisarane. I
staden for å konfrontere portugisarane, gjekk mamelukkane i land på kysten av
Jemen og byrja å plage innbyggjarane i Tihama for dei forsyningane dei trengde.
Dei forstod då kor rike tahiridane var og valte å erobre det. Mamelukkane fekk
støtte frå styrkar som var lojale til Zayde-imamen Al-Mutawakkil Yahya Sharaf
ad-Din, og erobra heile riket til tahiridane, men klarte ikkje å ta Aden i 1517.
Sigeren til mamelukkane vart kortvarig. Det osmanske riket erobra Egypt og
hengde den siste mamelukk-sultanen i Kairo. Det var ikkje før i 1538 at
osmanarane valte å erobre Jemen. Zayd-stammene i høglandet steig fram som
nasjonalheltar med å yte hard motstand mot den tyrkiske okkupasjonen.

Osmanarane hadde to grunnleggande interesser å trygge i Jemen. Dei islamske
heilage byane Mekka og Medina og handelsrutene med India med krydder og
tekstilar, var begge truga og sistnemdne i stor grad stoppa då portugisarane kom
til Indiahavet og Raudehavet tidleg på 1500-talet. Hadım Suleiman Pasha, den
osmanske guvernøren i Egypt, fekk ordre om å kommandere ein flåte på 90 skip for
å erobre Jemen. Landet var stadig i anarki og strid og Hadım Suleiman Pasha
skildra det:

Imam al-Mutawakkil Yahya Sharaf ad-Din styrte over dei nordlege høglanda,
inkludert Sana'a, medan Aden vart styrt av den siste tahiride-sultanen 'Amir ibn
Dauod. Hadım Suleiman Pasha storma Aden i 1538, tok livet av herskaren og
strekte området til osmanarane til å omfatte Zabid i 1539 og til slutt heile
Tihama. Zabid vart det administrative hovudkvarteret i Jemen eyalet. Dei
osmanske guvernørane hadde ikkje mykje kontroll over høglanda og styrte
hovudsakleg over dei sørlege kystområda, særleg rundt Zabid, Mocha og Aden. Av
80 000 soldatar som vart sende til Jemen frå Egypt mellom 1539 – 1547, overlevde
berre 7 000. Den osmanske hovudbokhaldaren i Egypt skreiv:

Osmanarane sendte nok ein styrke til Zabid i 1547, medan imam al-Mutawakkil
Yahya Sharaf ad-Din regjerte over høglanda sjølvstendig. Imam al-Mutawakkil
Yahya valte sonen sin Ali til å ta over etter han, men dette gjorde den andre
sonen al-Mutahhar ibn Yahya rasande. Al-Mutahhar var vanfør og derfor ikkje
kvalifisert til å bli imam. Han bad Oais Pasha, den osmanske koloniguvernøren i
Zabid, om å angripe faren. Og dei osmanske soldatane med støtte frå
stammestyrkar som var lojale til imam al-Mutahhar, storma Taiz og marsjerte
nordover mot Sana'a i august 1547. Tyrkarane gjorde offisielt imam al-Mutahhar
til ein sanjak-bey med herredøme over 'Amran. Imam al-Mutahhar myrda den
osmanske koloniguvernøren og erobra attende Sana'a, men osmanarane leia av
Özdemir Pasha, tvang al-Mutahhar attende til festninga si i Thula. Özdemir Pasha
sette effektivt Jemen under osmansk styre mellom 1552 og 1560 og oppretta
garnisonar i dei største byane. Han bygde nye festningsverk og sikra
hovudvegane. Özdemir døydde i Sana'a i 1561 og vart etterfølgd av Mahmud Pasha.

Mahmud Pasha vart skildra av andre osmanske embetsmenn som korrupt og
skruppellaus, og han brukte makta si til å ta over ei rekkje borger som høyrte
til dei tidlegare rasulide-kongane. Mahmud Pasha tok livet av ein sunni-lærd frå
Ibb. Den osmanske historikaren hevda at denne hendinga vart feira i det
sjiamuslimske Zayd-samfunnet i dei nordlege høglanda. Han ignorerte den delikate
maktbalansen i Jemen med å handle taktlaust, framandgjere forskjellige grupper
innafor det jemenittiske samfunnet, og fekk dei til å legge rivaliseringa si til
side og samle seg mot tyrkarane. Mahmud Pasha vart avsett av Ridvan Pasha i
1564. I 1565 var Jemen delt i to provinsar: høglanda, som var kommandert av
Ridvan Pasha og Tihama under Murad Pasha. Imam al-Mutahhar sette i gang ein
propagandakampanje der han hevda å vere i kontakt med profeten Muhammed i ein
draum som rådde han til å føre jihad mot osmanarane. Al-Mutahhar leia stammene i
erobringa av Sana'a frå Ridvan Pasha i 1567. Då Murad prøvde å hjelpe Sana'a
gjekk stammefolka frå høglandet til eit bakhaldsåtak på styrken hans og drap
alle saman. Det vart utkjempa over 80 slag, og det siste avgjerande møtet fann
stad i Dhamar kring 1568 då Murad Pasha vart halshogd og hovudet sendt til
al-Mutahhar i Sana'a. I 1568 hadde tyrkarane berre kontroll over Zabid.

Lala Kara Mustafa Pasha, den osmanske guvernøren i Syria, fekk ordre av Selim II
om å slå ned dei jemenittiske opprørarane, men den tyrkiske hæren i Egypt var
motvillig mot å dra til Jemen. Mustafa Pasha sendte eit brev med to tyrkiske
shawishar i håp om å overtyde al-Mutahhar til å unnskulde seg og sei at han
ikkje fremja kampar mot den osmanske hæren, og hevde at ignorante arabarar i
følgje tyrkarane, handla på eiga hand. Imam al-Mutahhar nekta tilbodet til
osmanarane. Då Mustafa Pasha sendte ein styrke kommandert av Uthman Pasha, vart
dei slått med store tap. Sultan Selim II var rasande over at Mustafa nølte med å
dra til Jemen, og avretta fleire sanjak-beyar i Egypt og gav Sinan Pasha ordre
om å leie heile den tyrkiske hæren i Egypt for å gjenerobre Jemen. Sinan Pasha
vare in markant osmansk general av albansk opphav. Han gjenerobra Aden, Taiz,
Ibb og kringsette Shibam Kawkaban i 1570 for sju månader, og kringsetjinga enda
først då ein kom til ein våpenkvile.. Imam al-Mutahhar vart pressa attende, men
vart ikkje fullstendig overvunne. Etter al-Mutahhar døydde i 1572, var ikkje
Zaydi-samfunnet lenger samla under ein imam. Tyrkarane utnytta dette og erobra
Sana'a, Sa'dah og Najran i 1583. Imam al-Nasir Hassan vart arrestert i 1585 og
sendt i eksil til Konstantinopel, og dermed enda det jemenittiske opprøret.

Zaydi-stamma i dei nordlege høglanda, særleg i Hashid og Bakil, var alltid ei
torn i sidan på tyrkarane i heile Arabia. Osmanarane rettferdiggjorde nærværet
sitt i Jemen som ein trium for islam, og skulda zaydiane for å vere vantru.
Hassan Pasha vart guvernør i Jemen og nytte ein relativt fredfull periode frå
1585 til 1597. Elevar av al-Mansur al-Qasim føreslo at han skulle gjere krav på
imamatet og kjempe mot tyrkarane, men han avslo først. Då Hanafi-skulen innan
rettslære vart innført på kostnad av Zaydi-islam vart al-Mansur al-Qasim
rasande. Han kunngjorde imamatet i septemeber 1597, same året som osmanarane
innvigde al-Bakiriyya-moskeen. I 1608 tok imam al-Mansur (den sigrande) attende
kontrollen over høglanda og signerte ein våpenkvile for dei neste ti åra med
osmanarane. Imam al-Mansur al-Qasim døydde i 1620. Sonen hans Al-Mu'ayyad
Muhammad overtok og stadfesta våpenkvilen med osmanarane. I 1627 tapte
osmanarane Aden og Lahej. 'Abdin Pasha fekk ordre om å stoppe opprørarane, men
mislukkast og måtte trekkje seg attende til Mocha. Al-Mu'ayyad Muhammad dreiv ut
osmanarane frå Sana'a i 1628, og osmanarane hadde berre Zabid og Mocha att.
Al-Mu'ayyad Muhammad erobra Zabid i 1634 og let osmanarane forlate Mocha i fred.
Årsaka bak suksessen til Al-Mu'ayyad Muhammad var at stamma hadde fått tak i
skytevåpen og at samhaldet bak han var stort.

I 1632 sendte Al-Mu'ayyad Muhammad ein styrke på 1000 mann for å erobre Mekka.
Armeen gjekk inn i byen i triumf og tok livet av guvernøren. Osmanarane var
ikkje klare for å tape Mekka etter Jemen, så dei sendte ein hær frå Egypt for å
kjempe mot jemenittane. Den jemenittske armeen såg at den tyrkiske var alt for
stor til å slå, og trekte seg attende til ein dal utafor Mekka. Osmanske
soldatar gjekk til åtak mot jemenittane med å gøyme seg ved brunnane dei henta
vatn frå. Planen vart ein suksess og over 200 jemenittar omkom, hovudsakleg av
tørste. Stammefolka gav seg til slutt og vendte attende til Jemen. Al-Mu'ayyad
Muhammad døydde i 1644. Han vart etterfulgt av Al-Mutawakkil Isma'il, ein annan
son av al-Mansur al-Qasim, eom erobra heile Jemen, frå Asir i nord til Dhofar i
aust. Under regjeringstida hans og etterfølgjaren Al-Mahdi Ahmad (1676–1681),
innførte imamatet somme av dei strengste diskrimineringslovene (ghiyar) mot
jødar i Jemen, og det enda med at alle jødar vart drivne bort til ein varm og
tørr region på kystsletta Tihama. Qasimid-staten var den sterkaste Zayde-staten
som eksisterte.

I denne tida var Jemen den einaste kaffiprodusenten i verda. Landet oppretta
diplomatiske forhold til Safavidedynastiet i Persia, osmanarane i Hejaz,
Mughalriket i India og Etiopia. Fasilides av Etiopia sendte tre diplomatiske
sendebod til Jemen, men forholdet utvikla seg ikkje til den politiske alliansen
som Fasilides hadde håpa på, på grunn av mektige føydalistar som kom til makta i
landet hans. Første halvdelen av 1700talet braut europearane monopolet til Jemen
på kaffi med å smugle ut kaffitre og dyrke dei i sine eigne koloniar i
Austindia, Aust-Afrika, Vestindia og Latin-Amerika. Imammatet følgde ikkje ein
samanhengande mekanisme for tronfølgje, og familiekranglar og stridar mellom
stammene førte til ein politisk nedgang for Qasimi-dynastiet på 1700-talet. I
1728 eller 1731 erklærte leiaren for Lahej seg som sjølvstendig sultan og
utfordra Qasimid-dynastiet og erobra Aden. Slik vart sultanatet Lahej grunnlagd.
Den aukande makta til den glødande islamistiske wahhabi-rørsla på Den arabiske
halvøya kosta Zaidi-staten kystområda sine etter 1803. Imamen klarte å ta dei
attende for ei stund i 1818, men ei ny innblanding frå den osmanske
statthaldaren i Egypt i 1833 tok igjen kysten frå herskarane i Sana'a. Etter
1835 skifta imamatet ofte hender og somme av imamane vart myrda. Etter 1849 glei
Zaidi inn i eit kaos som varte i fleire tiår.

Britane såg etter eit koldepot for dampbåtrutene til India. Ein brukte 700 tonn
med kol på ei rundreise frå Suez til Bombay. East India Company valte Aden. Det
britiske imperiet prøvde å kome til ei semje med Zaydi-imamen i Sana'a om få eit
fotfeste i Mocha, men då dei ikkje klarte å sikre stillinga si, fekk dei ein
liknande avtale med sultanen i Lahej, som gjorde at dei fekk ei stilling i Aden.
Ei hending gjekk i britisk favør då eit britisk seglskip som passerte Aden sokk
og arabiske stammefolk borda båten og plyndra innhaldet. Styret i Britisk India
sendte eit krigsskip kommandert av kaptein Stafford Bettesworth Haines for å ta
hemn.

Haines bombarderte Aden frå krigsskipet sitt i januar 1839. Herskaren i Lahej,
som var i Aden på den tida, gav vaktene sine ordre om å forsvare hamna, men den
britiske styrken vart for mektig. Britane klarte å okkupere Aden og vart samde
om å kompensere sultanen med ein årleg betaling på 6000 riyalar. Britane kasta
ut sultanen av Lahej frå Aden og tvang han til å akseptere «vernet» deira. I
november 1839 prøvde 5000 stammefolk å ta attende byen, men vart drivne attende
og 200 mista livet. Britane forstod at velstanden til Aden var avhengig av
forholdet til nabostammene, som kravde at forholdet kvilte på strenge og
tilfredsstillande grunnlag.

Dei britiske styresmaktene inngjekk ein avtale for «vern og venskap» med ni
stammer kring Aden, der dei fekk vere sjølvstendig frå britane så lenge dei
ikkje inngjekk avtalar med utlendingar (ikkje-arabiske kolonimakter). Aden vart
erklært ein frisone i 1850. Med emigrantar frå India, Aust-Afrika og
Søraust-Asia, voks Aden til ein «verdsby». I 1850, var det berre 980 arabarar
registrerte som opphavlege innbyggjarar i byen. Det engelske nærværet i Aden
sette dei opp mot osmanarane. Tyrkarane sa tydeleg frå til britane at dei hadde
suvereniteten over heile Arabia, inkludert Jemen som etterkomar av Muhammed og
leiaren for det universelle kalifatet.

Osmanarane var urolege for den britiske ekspansjonen frå India til Raudehavet og
Arabia. Dei kom attende til Tihama i 1849 etter å ha vore borte i to hundreår.
Det var framleis rivalisering og forstyrringar blant Zaydi-imamane, mellom dei
og stadfortreiarane deira, med ulemaen, med stammehøvdingane og med dei som
høyrte til andre sekter. Somme innbyggjarar i Sana'a var desperate etter lov og
orden i Jemen og bad den osmanske pasjaen i Tihama om å skape fred i landet.
Jemenittiske kjøpmenn visste at dei ville nyte godt av at osmanarane kom
attende, sidan osmanarane då ville bli kundar av dei. Ein osmansk styrke prøvde
å erobre Sana'a, men vart slått og måtte evakuere frå høglanda. Opninga av
Suezkanalen i 1869 styrka avgjersla til osmanarane om å bli verande i Jemen. I
1872 vart det sendt ut militærstyrkar frå Konstantinopel og flytta innafor den
osmanske skansen i låglanda (Tihama) for å erobre Sana'a. I 1873 klarte
osmanarane å erobre dei nordlege høglanda. Sana'a vart den administrative
hovudstaden i Jemen vilayet.

Osmanarane lærte frå tidlegare erfaringar og arbeidde for å svekke makta til dei
lokale herrane i høglandet. Dei prøvde til og med å sekularisere det
jemenittiske samfunnet, medan jemenittiske jødar kom til å oppfatte seg sjølv i
eit jemenittisk-nasjonalistisk lys. Osmanarane blidgjorde stammene med å tilgje
dei opprørske høvdingane og gje dei administrative stillingar. Dei innførte ei
rekkje reformar for å forsterke den økonomiske velferda i landet. På den andre
sida var det omfattande korrupsjon i det osmanske styret i Jemen. Dette kom
mellom anna av at dei verste embetsmennene vart utpeikte til stillingane, fordi
dei fleste av dei prøvde å unngå teneste i Jemen. Osmanarane hadde for no fått
kontroll over høglandet. Dei såkalla Tanzimat-reformane vart rekna som
kjetterske av Zaydi-stammene. I 1876 gjorde Hashid- og Bakil-stammene opprør mot
osmanarane, og tyrkarane stoppa dei med å gje dei gåver.

Stammehøvdingane var vanskeleg å blidgjere og det vart ein endelaus sirkel av
vald som hindra osmanarane i å lage fred i landet. Ahmed Izzet Pasha føreslo at
den osmanske hæren skulle evakuere høglanda og halde seg til Tihama og ikkje
vere unødvendig tynga av alltid å måtte drive militæroperasjonar mot
Zaydi-stammene. Lynåtaka til dei nordlege stammefolka sleit på det osmanske
militæret. Dei var i mot den tyrkiske Tanzimat og trassa alle forsøk på å
innføre eit sentralt styre over dei. Dei nordlege stammene samla seg under huset
Hamidaddin i 1890. Imam Yahya Hamidaddin leia eit opprør mot tyrkarane i 1904.
Opprøra mellom 1904 og 1911 var særleg øydeleggande for osmanarane, og kosta dei
så mykje som 10 000 soldatar og 500 000 pund i året. Osmanarane signerte ein
avtale med imam Yahya Hamidaddin i 1911. Imam Yahya vart i følgje avtalen
anerkjend som ein sjølvstendig leiar for Zaydi-høglanda i nord. Osmanarane
fortsette å styre Shafi'i-områda i det sentrale sør fram til dei forsvann i
1918.

Imam Yahya hamid ed-Din al-Mutawakkil styrte dei nordlege høglanda sjølvstendig
frå 1911. Etter osmanarane forsvann i 1918, prøve han å erobre attende
landaområda til Qasimide-ætta si. Han drøymde om eit Stor-Jemen som strekte seg
frå Asir til Dhofar. Desse planane førte han i konflikt med dei faktiske
herskarane i desse områda, nemleg idrsidane, Ibn Saud og det britiske styret i
Aden. Zaydi-imamen anerkjende ikkje den engelsk-osmanske grenseavtalen frå 1905
på bakgrunn av at han vart inngått av to utanlandske statar som okkuperte Jemen.
Grenseavtalen delte Jemen i eit «nord» og eit «sør». I 1915 signerte britane ein
avtale med idrsidane som garanterte dei tryggleik og sjølvstende om dei ville
kjempe mot tyrkarane. I 1919 flytta imam Yahya hamid ed-Din sørover for å
«frigjere» dei ni britiske protektorata. Britane svart med å raskt flytte mot
Tihama og okkupere al-Hudaydah. Så gav dei området til sine allierte i Idrisi.
Imam Yahya gjekk til åtak på dei sørlege protektorata igjen i 1922. Britane
bombarderte stammestyrkane til Yahya med fly, noko stammene ikkje hadde noko
effektivt forsvar mot.

I 1925 erobra imam Yahya al-Hudaydah frå idrsidane. Han følgde etter og gjekk
til åtak på idrsidane fram til Asir om under imam-styrkane sin kontroll, og
tvang idrisidane til å be om ein avtale slik at dei kunne styre regionen under
imamen. Imam Yahya avslo tilbodet fordi idrisidane var av marokkansk ætt. I
følgje imam Yahya, var idrisidane, i lag med britane, berre inntrengjarar som
måtte drivast ut av Jemen permanent. I 1927 var styrkane til imam Yahya 50 km
unna Aden, Taiz og Ibb og vart bombardert av britane i fem dagar, og imamen
måtte trekkje seg attende. Ein liten styrke beduinar frå Madh'hij-forbundet
Marib, gjekk til åtak på Shabwah men vart bomba av britane og måtte trekkje seg
attende.

Det italienske imperiet var dei første til å anerkjenne imam Yahya som konge av
Jemen i 1926. Dette skapte stor uro hos britane, som tolka det som ei
anerkjenning av krav til imam Yahya over Stor-Jemen, som omfatta
Aden-protektoratet og Asir. Idrisiane vendte seg til Ibn Saud og bad om vern frå
Yahya hamid ed-Din. Men i 1932 braut idrisarane avtalen sin med Ibn Saud og
vendte attende til imam Yahya for å hjelpe han mot Ibn Saud sjølv. Han hadde
byrja å avvikle makta deira og uttrykte ønske om å annektere desse områda inn
sitt eige saudiarabiske rike. Imam Yahya kravde å få alle dei idrisiske områda.
Same året flykta ei gruppe liberale frå Hejaz til Jemen og planla å utvise Ib
Saud frå det tidlegare hasjemittiske Kongedømet Hejaz som var erobra av
saudiarbarar sju år tidlegare. Ibn Saud bad Storbritannia om støtte. Dei
britiske styresmaktene sendte våpen og fly. Britane var redde for at dei
økonomiske vanskane til Ibn Saud skulle føre til at Det italienske imperiet kom
til støtte. Ibn Saud slo ned på eit opprør i Asir i 1933, og idrsidane flykta så
til Sana'a. Forhandlingar mellom imam Yahya Hamid ed-Din og Ibn Saud kom ingen
veg. Etter ein militær konfrontasjon, annonserte Saud våpenkvile i mai 1934.
Imam Yahya gjekk med på å frigje saudiarabiske gislar og overgje idrisarane til
saudiarabarane. Imam Yahya avstod dei tre provinsane Najran, Asir og Jazan for
20 år. og signerte ein avtale med britane i 1934. Imamen aksepterte det britiske
styret over Aden-protektoratet for 40 år. Av frykt for Hudaydah, gjekk Yahya med
på desse krava. I følgje Bernard Reich, professor i statsvitskap og
utanrikspolitikk ved George Washington University, kunne Yahya ha gjort det
betre med å omorganisere Zaydi-stammene i dei nordlege høglanda, slik
føregjengarane hans gjorde mot tyrkiske og britiske inntrengjarar, og gjere dei
kapra landområda til nok ein gravplass.

Sidan 1890 flytta hudnrevis av jemenittar frå Hajz, Al-Baetha og Taiz til Aden
for å arbeide i hamna og som arbeidarar. Dette auka folketalet i byen, som hadde
vore mest busett av utlendingar etter Aden vart frisone, slik at han igjen vart
ein hovudsakleg arabisk by. Under andre verdskrigen var det økonomisk vekst i
Aden og han vart den nest travlaste hamna i verda etter New York. Etter
fagforeiningane kom til såg ein eit tydeleg skilje mellom sektorar av arbeidarar
og dei første teikna på motstand til okkupasjonen byrja i 1943. Muhammed Ali
Luqman grunnla den første arabiske klubben og den første arabiske skulen i Aden
og var den første som arbeidde mot ei fagforeining.

Kolonien Aden var delt inn i ein austleg koloni og ein vestleg koloni, som
vidare var delt inn i 23 sultanat og emirat og forskjellige sjølvstendige
stammer som ikkje hadde noko forhold til sultanata. Avtalen mellom sultanata og
Storbritannia innebar at britane tok seg av tryggleiken og hadde fullstendig
kontroll over utanrikspolitiske saker. Sultanatet Lahej var det einaste der
sultanen vart kalla «hans høgvørde». Føderasjonen Sør-Arabia vartskapt av
britane for å motverke arabisk nasjonalisme med å gje meir fridom til herskarane
i nasjonane.

Den nordjemenittiske borgarkrigen inspirerte mange i sør til å gjere opprør mot
det britiske styret. Nasjonal frigjeringsfront (NLO) frå Jemen varat danna og
leia av Qahtan Muhammed Al-Shaabi. NLO håpte å øydeleggje alle sultanata og til
slutt samle alle med Den arabiske republikken Jemen. Mest støtte for NLO kom frå
Radfan og Yafa, så britane sette i verk Operasjon Nutcracker, der Radfan vart
sett i brann i januar 1964.

Arabisk nasjonalisme oppstod i somme krinsar som var i mot mangelen på
moderniseringsforsøk i Mutawakkilitt-monarkiet. Dette vart tydeleg då imam Ahmad
bin Yahya døydde i 1962. Han vart etterfølgd av sonen sin, men offiserar i hæren
prøvde å ta over makta, og utløyste den nordjemenittiske borgarkrigen.
Hamidaddin-rojalistane fekk støtte av Saudi-Arabia, Storbritannia og Jordan
(hovudsakleg våpen og økonomisk støtte, men òg med små militærstyrkar), medan
republikanarane fekk støtte av Egypt. Egypt gav republikanarane våpen og
økonomisk støtte,m en sendte òg ein stor militærstyrke som deltok i kampane.
Israel gav våpen i skjul til rojalistane for å halde egyptarane opptekne i
Jemen, og gjere det mindre truleg at Nasser gjekk inn i ein konflikt på Sinai.
Etter seks år med borgarkrig, sigra republikanarane (februar 198) og danna Den
arabiske republikken Jemen.

Revolusjonen i nord skjedde samstundes med Aden-krisa, som fekk fortgang på
avsluttinga av det britiske styret i sør. Den 30. november 1967 vart staten
Sør-Jemen danna, som bestod av Aden og det tidlegare Protektoratet Sør-Arabia.
Denne sosialiststaten vart seinare offisielt kjend som Den demokratiske
folkerepublikken Jemen og eit nasjonaliseringsprogram vart sett i verk.

Forholda mellom dei to jemenittiske statane svinga mellom fredfullt og
fiendskap. Sør-Jemen var støtta av Austblokka. Nord-Jemen klarte ikkje å få den
same støtta noko stad. I 1972 utkjempa dei to statane ein krig. Krigen vart
løyst med ein våpenkvile og forhandlingar med Den arabiske ligaen som meklar,
der det vart erklært at ei samling av dei to statane kom til å skje ein gong. I
1978 vart Ali Abdallah Saleh president for Den arabiske republikken Jemen. Etter
krigen klaga Nord-Jemen over at Sør-Jemen fekk støtte frå utlandet. Dette
omfatta Saudi-Arabia.

I 1979 oppstod det nye kampar mellom dei to statane, og det var nye forsøk på å
samle dei to landa.

I 1986 vart tusenvis drepne i den sørjemenittiske borgarkrigen. President Ali
Nasser Muhammad flykta nordover og vart seinare dømd til døden for landssvik..

I 1990 kom dei to styresmaktene til full semje og dei to landa vart slått saman
til Jemen den 22. mai 1990 med Saleh som president. Presidenten i Sør-Jemen, Ali
Salim al-Beidh, vart visepresident. Eit samla parlament vart oppretta og ein
vart samd om ei grunnlov. I parlamentsvalet i 1993, det første etter samlinga,
vann Den allmenne folkekongressen 122 av 301 sete.:309

Etter invasjonen i Kuwait i 1990, var presidenten i Jemen mot militærinnbalnding
frå ikkje-arabiske statar. Som medlem av Tryggleiksrådet for 1990 og 1991,
avstod Jemen frå ei rekkje SN-resolusjonar som omhandla Irak og Kuwait og
stemnde mot «bruk av makt-resolusjonen». Stemma gjorde USA rasande. Saudi-Arabia
kasta ut 800 000 jemenittar i 1990 og 1991 for å straffe Jemen for motstanden
deira mot krigen.

Etter opprør mot matmangel i store byar i 1992, vart det oppretta ei ny
koalisjonsregjering av parti frå begge dei tidlegare jemenittiske statane i
1993. Visepresidenten al-Beidh trekte seg attende til Aden i august 1993 og sa
at han ikkje ville kome tilbake til regjeringa før klagene hans vart handsama.
Dette omfatta vald i nord mot Det jemenittiske sosialistpartiet hans, i tillegg
til økonomisk marginalisering av dei sørlege områda. Forhandlingar om å ende den
politiske stillstanden vart einn i 1994. Regjeringa til statsminister Haydar Abu
Bakr Al-Attas fekk lite gjort på grunn av den politiske striden.

Det vart signert ein avtale mellom dei nordlege og sørlege leiarane i Amman i
Jordan den 20. februar 1994, men dette stoppa ikkje borgarkrigen. Under desse
kampane, samla både dei nordlege og sørlege armeane (som aldri var blitt slått
saman) seg langs dei respektive grensene sine. The Mai – July den jemenittiske
borgarkrigen i mai-juli 1994 førte til tap for den sørlege armeen og mange frå
Det jemenittiske sosialistpartiet og andre sørstatsfolk flykta i
eksil.[treng kjelde] Saudi-Arabia gav aktivt støtte til dei sørlege områda under
borgarkrigen.

Saleh vart den første direkte valte presidenten i Jemen etter presidentvalet i
1999, og vann med 96,2 % av stemmene.:310 Den einaste andre kandidaten var
Najeeb Qahtan Al-Sha'abi, son av Qahtan Muhammed al-Shaabi, ein tidlegare
president i Sør-Jemen. Sjølv om han var medlem av Den allmenne folkekongressen
til Saleh, så stilte Najeeb som sjølvstendig.

I oktober 2000 døydde 17 amerikanarar etter eit sjølvmordsåtak mot det
amerikanske marinefartøyet «USS Cole» i Aden. Al-Qaida fekk skulda. Etter 11.
september-åtaka i USA, forsikra president Saleh den amerikanske presidenten
George W. Bush om at Jemen stod på hans side i krigen mot terror. I 2001 oppstod
det vald kring ei folkeavstemming som visstnok støtta ei forlenging av
regjeringstida og auka makt til Saleh.

Sjiaopprøret i Jemen byrja i juni 2004, då den geistlege Hussein Badreddin
al-Houthi, leiar for den sjiamuslimske Zaidi-sekta, starta eit opprør mot dei
jemenittiske styresmaktene. Styresmaktene hevda at houthiane prøvde å styrte
regjeringa og innføre religiøse sjia-lover. Opprørarane hevda at dei «forsvarte
samfunnet sitt mot diskriminering» og åtak frå regjeringa.

I presidentvalet den 20. september 2006, vann Saleh med 77,2 % av stemmene.
Hovudrivalen hans, Faisal bin Shamlan, fekk 21,8 %. Saleh starta ein ny
presidentperiode den 27. september.

Ein sjølvmordsbombar tok livet av åtte spanske turistar og to jemenittar i
provinsen Marib i juli 2007. Det var ei rekkje bombeåtak mot politiet,
embetsmenn, diplomatar, utanlandske forretningsfolk og turistar i 2008.
Bilbomber utafor den amerikanske ambassaden i Sana'a tok livet av 18 menneske,
inkludert seks av angriparane i september 2008. Under eit opposisjonsmøte i 2008
Sana'a vart eit krav om valreformar møtt med skyting frå politiet.

I januar 2009 vart dei saudiarabiske og jemenittiske greinene av al-Qaida slått
saman til Al-Qaida på Den arabiske halvøya (AQAP). Al Qaida på Den arabiske
halvøya er basert i Jemen, og mange av medlemmane var saudiarabarar som kom frå
Guantanamo Bay. Saleh sleppte fri 176 al-Qaida-mistenkte etter god oppførsel,
men terroristaktivitetane heldt fram.

Den jemenittiske hæren gjekk til nye åtak mot sjia-opprørarar i 2009, assistert
av saudiarabiske styrkar. Titusenvis av folk vart forflytta i kampane. Ein ny
våpenkvile kom til i februar 2010. Mot slutten avåret hevda Jemen at 3 000
soldatar var drepne i nye kampar. Sjia-opprørarane skulda Saudi-Arabia om å
støtte salafi-grupper for å undertrykke zaidismen i Jemen.

Somme meldingar har indikert at amerikanske krigsfly, etter ordre frå
presidenten Barack Obama, avfyrte kryssarmissil mot det embetsfolk i Washington
hevda var treningsleirar for Al Qaida i provinsane Sana'a og Abyan den 17.
desember 2009. I staden for Al-Qaida, vart ein landsby råka og 55 sivile mista
livet. Leiarar i Jemen sa at åtaket tok livet av 60 sivile, 28 av dei barn. Eit
anna luftåtak vart gjennomført den 24. desember.

Amerikanarane utførte ei rekkje droneåtak i Jemen for å hindre det ein meinte
var ein aukande terrortrugsel på grunn av det politiske kaoset i landet. Sidan
desember 2009 har amerikanske åtak i Jemen blitt utført av det amerikanske
militæret med etterretningsstøtte av CIA. Det vart demonstrert mot droneåtaka av
menneskerettsgruppa som sa dei tok livet av uskuldige sivile, og at det
amerikanske militæret og CIA mangla nok oversikt. Kontroversen over dei
amerikanske droneåtaka breidde om seg etter eit åtak i Jemen i september 2011
som tok livet av Anwar al-Awlaki og Samir Khan, begge amerikanske borgarar. Eit
anna droneåtak i oktober 2011 tok livet av tenåringssonen til Anwar, Abdulrahman
al-Awlaki. Dei amerikanske droneåtaka fortsette etter at president Saleh var
fjerna.

I 2015 kjempa dei sjiamuslimske houthiar mot Den islamske staten, Al Qaida, og
Saudi-Arabia. Amerikanarane støtta den saudiarabiske militærintervensjonen i
Jemen mot houthiane, men mange i amerikanske SOCOM skal visstnok vere for
houthiane, sidan dei har ein effektiv styrke somm har slått attende al-Qaida og
i nyare tid IS i Jemen. The Guardian rapporterte at «Dei einaste gruppe som dreg
nytte av at krigen varer, er jihadistar frå den islamske staten og al-Qaida på
Den arabiske halvøya (AQAP), og sistnemnte vil truleg få større påverknad midt i
dette kaoset. Isis tok ansvaret for sjølvmordsbomber i Houthi-moskear og Sana’a
då ein trudde at dei ikkje hadde tilhald i landet, medan AQAP har halde fram å
ta område i Aust-Jemen utan at dei amerikanske droneåtaka har stoppa dei.»

Den jemenittiske revolusjonen i 2011 følgde andre massdemonstrasjonar under den
arabiske våren tidleg i 2011. Demonstrasjonane var først mot arbeidsløyse,
økonomiske tilhøve og korrupsjon, i tillegg til at dei var i mot forslaget til
regjeringa om å endre grunnlova, slik at sonen til Saleh kunne arve
presidentskapet.

I mars 2011 opna politiske snikskyttarar eld mot pro-demokratiske demonstrantar
i Sana'a, og tok livet av meir enn 50 menneske. I mai vart dusinvis drepne i
kampar mellom soldatar og stammefolk i Sana'a. På dette tidspunktet byrja Saleh
å miste internasjonal støtte. I oktober 2011 vann den jemenittiske
menneskerettsaktivisten Tawakul Karman Nobels fredspris og Tryggleiksrådet
fordømde valden og bad endringar i styret av landet. Den 23. november 2011,
flydde Saleh til Riyadh, i nabolandet Saudi-Arabia, for å signere planen til
Golfrådet om ein politisk overgang, som han tidlegare hadde avvist. Då han
signerte dokumentet gjekk han med på å lovleg overføre embetet og styresmakta
til vispresidenten Abd Rabbuh Mansur Hadi.

Hadi tok til i stillinga for ein toårsperiode då han vann presidentvalet i
februar 2012, der han var den einaste kandidaten. Ei samlingsregjering -
inkludert ein statsminister frå opposisjonen - vart forma. Al-Hadi leia
forslaget til ei ny grunnlov, etterfølgd av parlaments- og presidentval i 2014.
Saleh kom attende i februar 2012. Med tusenvis av demonstrantar i gatene, gav
parlamentet han full immunitet mot straffeforfølging. Sonen til Saleh, general
Ahmed Ali Abdullah Saleh har framleis ei sterk stilling i delar av militæret og
tryggleiksstyrkane.

AQAP tok skulda for eit sjølvmordsåtak i februar 2010 ved presidentpalasset, som
tok livet av 26 personar frå den republikanske garden dagen då president Hadi
vart eidsvoren. AQAP stod òg bak eit sjølvmordsåtak som tok livet av 96 soldatar
i Sana'a tre månader seinare. I september 2012 tok ei bilbombe i Sana'a livet av
11 mennske, dage etter ein lokal al-Qaida-leiar, Said al-Shihri, vart rapportert
drepen i sør. Etter valet av president Abd Rabbuh Mansur Hadi, klarte det
jemenittiske militæret og presse Ansar al-Sharia attende og ta attende Shabwah
guvernement.

Den sentrale styresmakta i Sana'a vart verande svak og avverga utfordringar frå
sørlege separatistar og sjia-opprørarar i tillegg til AQAP. Shiaopprøret
forsterka seg etter Hadi tok makta, og eskalerte i september 2014 då
antistatlege styrkar leia av Abdul-Malik al-Houthi feide inn i hovudstaden og
tvang Hadi til å gå med på ei «samlingsregjering». Houthiane nekta så å delta i
regjeringa, men dei fortsette å leggje press på Hadi og ministrane hans, og
bombarderte til og med privathuet til presidenten og sette han i husarrest, fram
til regjeringa gjekk av i januar 2015. Månaden etter oppløyste houthiane
parlamentet og erklærte ein revolusjonskomité under Muhammed Ali al-Houthi som
ei mellombels styresmakt i Jemen. Abdul-Malik al-Houthi, eit syskenbarn av den
nye fungerande presidenten, kalla kuppet ein «praktfull revolusjon».
«Grunnlovserklæringa» frå 6. februar 2015 vart avvist av opposisjonspolitikarane
og utanlandske statar, inkludert Dei sameinte nasjonane.

Hadi klarte å flykte frå Sana'a til Aden, heimbyen og skansen i sør, den 21.
februar. Han talte så på fjernsyn der han trekte attende oppseiinga si, fordømde
kuppet og bad om å bli anerkjend som den rettmessige presidenten av Jemen.
Månaden etter erklærte Hadi Aden for å vere «mellombels hovudstad» i Jemen.
Houthiane avviste initiativet til Golfrådet og fortsette å flytte sørover mot
Aden. Alt amerikansk militærpersonell vart evakuert og president Hadi vart
tvungen på flukt til Saudi-Arabia. Den 26. mars annonserte Saudi-Arabia
operasjonen al-Hazm Storm og byrja med luftåtak mot houthiane, som dei hevda
fekk støtte av Iran. Dei byrja å byggje opp styrkar langs grensa til Jemen.
Koalisjonen dei leia omfatta Dei sameinte arabiske emirata, Kuwait, Qatar,
Bahrain, Jordan, Marokko, Sudan, Egypt og Pakistan. USA annonserte at dei støtta
med etterretning, finne mål og logistikk. Saudi-Arabia og Egypt avviste ikkje
bakkeoperasjonar.

Jemen ligg i Vest-Asia heilt sør på Den arabiske halvøya ved Arabiahavet,
Adenbukta og Raudehavet. Det ligg sør for Saudi-Arabia og vest for Oman, mellom
12° og 19° N og lengdegradene 42° og 55° E.

Fleira øyar i Raudehavet, som Hanishøyane, Kamaran og Perim, i tillegg til
Socotra i Arabiahavet, høyrer til Jemen. Mange øyane er vulkanske, til dømes
Jabal al-Tair som hadde eit vulkanutbrot i 2007 og før det i 1883.

Landet har eit areal på 527 970 km² og er det 50. største landet i verda etter
areal. Det har liknande storleik som Thailand.

Landet kan geografisk delast inn i fire hovudregionar: Kystslettene i vest, dei
vestlege høglanda, dei austlege høglanda og Rub al Khali i aust.

Tihamah («dei varme landa» eller «den varme jorda») dannar ein særs tørr og flat
kystslette langs heile den jemenittiske kysten av Raudehavet. Trass i at området
er tørt, finst det mange lagunar som gjer regionen særs myrlendt og eit høvande
yngleområde for malariamygg. Det finst store halvmåneforma sanddyner.
Fordampinga i Tihamah er så stor at elvar frå høglandet aldri når havet, men dei
medverkar til dei omfattande reservane av grunnvatn. I dag er desse tungt
utnytta for jordbruk. Nær landsbyen Madar kring 50 km nord for Sana'a, er det
funne dinosaurfotavtrykk, som indikerer at området ein gong var ei gjørmete
slette.

Tihamah endrar brått i ein skrent ved dei vestlege høglanda. Dette området har
mange utbygde terrassar for jordbruk og det høgaste regnfallet i heile Arabia.
Det aukar raskt frå 100 mm i året til kring 760 mm i året i Taiz og over 1000 mm
i Ibb.

Det sentrale høglandet er eit omfattande fjellområde med ei høgd på over
2000 moh. Dette området er tørrare enn dei vestlege høglanda på grunn av
regnskuggeeffekten, men får framleis nok regn i våte år til å oppretthalde eit
jordbruk. Lagring av vatn vert nytta til kunstig vatning og dyrking av kveite og
bygg. Sana'a ligg i denne regionen. Det høgaste punktet i Jemen er Jabal an Nabi
Shu'ayb på 3666 moh.

Den jemenittiske delen av ørkenen Rub al Khali i aust er mykje lågare, rundt
1000 moh, og får nesten ingen regn i det heile. Han er berre busett av beduinske
kamelgjetarar. Den aukande vassmangelen i landet har gjeve aukande uro òg
internasjonalt.

Jemen har eit forholdsvis fuktig klima, i alle fall til Arabia og vere. Kvar
sommar strøymer ein vind frå Somalia mot India. Når denne vinden strøymer over
dei høgareliggande områda i vest, kan det utløyse ein god del nedbør og
torebyger. Desse områda er òg forholdsvis fuktige resten av året, og ein kan få
snø på dei høgaste toppane. Enkelte område her kan få rundt 500 mm nedbør i
året. Kysten av Adenbukta kan få enkelte regnbyger om sommaren, men dei indre
ørkenområda er like tørr som resten av den arabiske halvøya.

På grunn av den jemenittiske revolusjonen er det venta at grunnlova i Jemen kjem
til å bli omskriven, etterfølgd av nye val. Dei nasjonale styresmaktene styrer
hovudstaden og dei største byane, men somme andre regionar er utafor rekkjvidda
til regjeringa og vert styrte av væpna militante grupper, som tok kontroll under
kaoset som oppstod i opprøra i 2011-2012. Dei største gruppen er Ansar al-Sharia
(ei grein av eller tilknytt Al Qaida på Den arabiske halvøya), som har erklært
fleire «islamske emirat» i dei sørlege provinsane Abyan og Shabwah, og houthiar,
ei sjiamuslimsk opprørsgruppe i Saada guvernement.

Jemen er ein republikk med eit tokramra lovgjevingsmakt. Under grunnlova i 1991
delte ein valt president, eit valt Representantråd på 301 sete og eit utpeikt
Shuraråd på 111 seter makta. Presidenten er statsleiar, medan statsministeren er
regjeringssjef.

Grunnlova frå 1991 seier at presidenten må veljast av folket frå minst to
kandidatar støtta av minste femten medlemmar av parlamentet. Statsministeren
vert så utpeikt av presidenten, og må godkjennast av to tredjedelar av
parlamentet. Presidentperioden er sju år, og parlamentet vert valde for seks år.
Alle over 18 år har stemmerett, men berre muslimar kan bli valde til embete.

President Ali Abdullah Saleh vart den første valde presidenten i det samla Jemen
i 1999 (men han hadde vore president i Jemen sidan 1990 og president i
Nord-Jemen sidan 1978). Han vart valt på ny i september 2006. Sigeren til Saleh
vart av internasjonale observatørar rekna som «delvis fritt», men det vart
valdelege episodar, brot på pressefridom og skuldringar som svindel, i samband
med valet. Parlamentsval vart halde i april 2003 og Den allmenne folkekongressen
(GPC) opprettheldt eit absolutt fleirtal. Saleh (GPC) sat nesten utan opposisjon
som president fram til 2011, då lokal frustrasjon breidde om seg då han nekta å
halde eit nytt val, i tillegg til at den arabiske våren samstundes slo til for
fullt med massedemonstrasjonar. I 2012 vart han tvungen til å gå av, men er
framleis ein viktig aktør i jemenittisk politikk.

Grunnlova krev ein sjølvstendig domsstol. Dei tidlegare nordlege og sørlege
lovverka har blitt samla. Rettssystemet omfattar separate handelssdomstolar og
ein høgsterett i Sana'a. Sjaria er hovudkjelda til lovene, og mange rettssaker
vert debattert i forhold til religiøse lover og mange dommarar er religiøse
lærde i tillegg.

Geografien og dei herskande imamane i Nord-Jemen har halde landet isolert frå
ytre påverknad før 1962. Forholdet til Saudi-Arabia vart definert i Taif-avtalen
i 1934, som teikna grensa i den nordlegaste delen av landet mellom dei to
kongedøma og sette rammeverket for handel og anna. Taif-avtalen har blitt fornya
kvart 20. år og vart sist gong stadfesta i 1995. Forholdet til dei britiske
kolonistyresmaktene i Aden og dei sørlege områda var vanlegvis spent.

Sovjetiske og kinesiske bistandsmisjonar i 1958 og 1959 var det første viktige,
ikkje-muslimske nærværet i Nord-Jemen. Etter revolusjonen i september 1962, vart
Den arabiske republikken Jemen ein nær alliert med og tungt avhengig av Egypt.
Saudi-Arabia støtta rojalistane i forsøket deira på å slå republikanarane, og
anerkjende ikkje Den arabiske republikken Jemen før 1970. Samstundes hadde
Saudi-Arabia direkte kontakt med jemenittiske stammer, som stundom forsura det
offisielle forholdet til den jemenittiske regjeringa. Saudi-Arabia var fiendtleg
innstilt til alle former for politisk og sosial reform i Jemen og fortsette å
gje økonomisk støtte til stammehøvdingar.

I februar 1989 vart Nord-Jemen med Irak, Jordan og Egypt i Arabisk samarbeidsråd
(ACC), ein organisasjon delvis skapt som svar til grunnlegginga av Golfrådet og
var meint å pleie tettare økonomisk samarbeid og integrasjon mellom medlemmane.
Etter samlinga vart Republikken Jemen akseptert som medlem av ACC. Etter krisa i
Persiabukta har ACC vore inaktivt. Jemen er ikkje medlem av Golfrådet,
hovudsakleg på grunn av den republikanske regjeringa..

Jemen er medlem av Dei sameinte nasjonane, Den arabiske ligaen og Organisasjonen
for islamsk samarbeid, og deltar òg i Organisasjonen av alliansefrie nasjonar.
Republikken Jemen aksepterte ansvaret for alle avtalar og gjeld som
føregjengarane hadde, Den arabiske republikken Jemen (YAR) og Den demokratiske
folkerepublikken Jemen (PDRY). Jemen har samtykka til Ikkjespreiingsavtalen.

Sidan slutten av borgarkrigen i 1994, er det gjort konkrete framsteg på den
diplomatiske fronten i å gjenopprette normale samband med nabolanda til Jemen.
Sommaren 2000 signerte Jemen og Saudi-Arabia ein internasjonal grenseavtale som
avslutta ein 50 år lang krangel om plasseringa av grensa mellom dei to landa.
Fram til signeringa fredsavtalen mellom Jemen og Saudi-Arabia i juli 2000, var
den nordlege grensa til Jemen udefinert. Den arabiske ørkenen hindra likevel
menneske frå å bu der. Jemen avslutta striden med Eritrea om Hanishøyane i 1998.
Den saudiarabisk-jemenittiske muren vart bygd av Saudi-Arabia for å hindre
ulovleg innvandring og smugling av narkotika og våpen. The Independent skreiv
ein artikkel om at «Saudi-Arabia, ein av dei mest høglydte kritikarane av
«tryggleiksgjerdet» til Israel på Vestbreidda, følgjer i det stille Israel sitt
døme med å reise ein mur langs si eiga grense mot Jemen».

Styresmaktene og tryggleiksstyrkane verkar ofte å lide under stor korrupsjon, og
har vore ansvarleg for tortur, umenneskeleg hamdsaming, og utanrettslege
avrettingar. Folk blir vilkårleg arresterte, særleg i sør, og heimane til folk
vilkårleg gjennomsøkt. Langvarig varetektsforvaring er eit alvorleg problem, og
rettsleg korrupsjon, ineffektivitet og utøvande innblanding undergraver
rettstryggleiken. Ytringsfridom, pressefridom og religionsfridom er alle særs
avgrensa. Journalistar som er kritiske til staten vert ofte plaga og truga av
politiet. Homoseksualitet er ulovleg og straffbart med døden.

Sidan starten av sjia-opprøret, har mange folk skulda for å støtte Al-Houthi
blitt arrestert og fengsla utan skuldingar eller rettssak.

U.S. Committee for Refugees and Immigrants har rapportert om fleire brot på
flyktning- og asylsøkjarrettar. Dei jemenittiske styrsmaktene skal ha deportert
mange utlendingar utan å gje dei tilgang til SN sin høgkommissær for
flyktningar, trass i at SN mange gonger har bede om dette. Flyktningar
rapporterte om vald retta mot seg medan dei budde i flyktningleirar. Jemenittar
gjekk inn i leirar og valdtok og slo flyktningar som straff i 2007.

Jemen er rangert sist av 135 land i 2012 på ei liste over kjønnsskilnader. Human
Rights Watch rapporterte om diskriminering og vald mot kvinner, og avskaffinga
om aldersgrensa på femten år for ekteskap. Puberteten (av somme tolka så lågt
som ni år) vart sett som krav for ekteskap i staden. Publisitet om ei sak der ei
ti år gammal jemenittisk jente vart skild, førte barnebryllaup fram i lsyet
ikkje berre i Jemen, men òg verda over.

Det amerikanske utanriksdepartementet klassifiserte i 2013 Jemen på tredje nivå
når det kom til menneskehandel, som vil sei at staten ikkje oppnår minstekravet
mot menneskehandel og ikkje gjer nok for å hindre dette.

Dei væåna styrkane i Jemen omfattar den jemenittiske hæren (omfattar den
republikanske garden), marinen (inkludert marinesoldatar) og det jemenittiske
luftforsvaret (Al Quwwat al Jawwiya al Yamaniya). Det pågår for tida ei stor
omorganisering av dei væpna styrkane. Det samla luftforsvaret og luftstyrkane er
no under ein kommando. Marinen held til i Aden. Dei samla væpna styrkane utgjer
kring 401 000 aktive personell, inkludert vernepliktige. Den arabiske
republikken Jemen og Den demokratiske folkerepublikken Jemen gjekk saman og
danna Republikken Jemen den 22. mai 1990. Den øvste leiaren for dei væpna
styrkane er feltmarskalk Abd Rabbuh Mansur Al-Hadi, presidenten i Jemen.

Mot slutten av 2004 var Jemen delt inn i tjue guvernement (muhafazat - Det siste
som kom til var Raymah guvernement, som vart oppretta i 2004) pluss ein kommune
kalla «Amanat Al-Asemah» (som omfattar hovudstaden Sana'a). Eit guvernement til
(Soqatra guvernement) vart oppretta id esember 2013 som utgjorde øya Socotra,
tidlegare ein del av Hadramaut guvernement. Guvenementeta er vidare delt inn i
333 distrikt (muderiah), som igjen er delt inn i 2 210 underdistrikt og så
38 284 landsbyar (tal frå 2001).

I 2014 valte eit forfatningspanel å dele landet inn i seks regionar - fire i
nord og to i sør, med hovudstaden Sana'a utanfor regionane. Dette var ein
medverkande faktor til statskupp til houthiane.

I følgje CIA, hadde Jemen i 2013 eit BNP på 61,63 milliardar USD, med ei inntekt
per innbyggjar på 2 500 USD. Tenester er den største økonomisektoren (61,4 % av
BNP), etterfølgd av industrisektoren (30,9 %) og jordbruk (7,7 %). Av desse
representerer petroleumsproduksjon rundt 25 % av BNP og 63 % av inntektene til
staten. I følgje FAO, representerte jordbruk tidlegare 18–27 % av BNP, men dette
har endra seg dei seinare åra. Viktige jordbruksprodukt er korn, grønsaker,
frukt, belgfrukt, khat, kaffi, bomull, meieriprodukt, fisk, buskap (sau, geiter,
kyr og kamelar) og høns.

Dei fleste jemenittane er tilsette i jordbruk. Jordbruket i Jemen er mangfaldig.
Durra er den vanlegaste avlinga. Det vert òg dyrka bomull og mange frukttre med
mango som det mest verdifulle. Eit stort problem i Jemen er dyrkinga av khat, ei
mild narkotisk plante som frigjev stimuli når det vert togge, og brukar opp
kring 40 % av vassreservane kring Sana'a kvart år, og dette talet aukar. Somme
jordbruksmetodar har brukt for mykje vatn kring Sana'a slik at dei har fortrengt
viktige avlingar. Dette har ført til auka matvareprisar. I følgje Verdsbanken
har aukande matprisar pressa landet seks prosent aleine lenger inn i fattigdom i
2008. Det er gjort forsøk frå staten og Dawoodi Bohra-samfunnet i Nord-Jemen på
å erstatte khat med kaffiplantasjar.

Industrisektoren i Jemen er basert på produksjon av råolje og raffinering av
petroleum, matproduksjon, handverk og småskalaproduksjon av bomullstekstilar og
lêrvarer, aluminiumsprodukt, reparasjon av handelsskip, sement og
naturgassproduksjon. I 2013 hadde landet ein industriell produksjonsvekst på
4,8 %. Landet har òg store førekomstar av naturgass. Det første LNG-verket i
Jemen kom i produksjon i oktober 2009.

I følgje CIA er arbeidsstyrken i 2013 på i alt sju millionar arbeidarar.
Arbeidsløysa i 2003 var på 35 %.

I 2013 vart det eksportert for 6,694 milliardar frå Jemen. Hovudeksportvarene er
råolje, kaffi, tørka og salta fisk og flytande naturgass. Desse produkta vart
hovudsakleg sendte til Kina (41 %), Thailand (19,2 %), India (11,4 %) og
Sør-Korea (4,4 %). Importen i 2013 var i alt på 10,97 mrd. USD. Dei viktigaste
importvarene er maskineri og utstyr, mat, buskap og kjemikal. Desse produkta
vert hovudsakleg importerte frå EU (48,8 %), UAE (9,8 %), Sveits (8,8 %), Kina
(7,4 %) og India (5,8 %).

Ein av nøkkelutfordringane i landet er vassmangel, særleg i høglanda. Ein viktig
faktor er den store graden av fattigdom som gjer det vanskeleg å finne økonomi
til å betale for tenestetilbodet og byggje ut infrastruktur. Jemen er eit av dei
fattigaste landa i verda og landet med minst vassforsyning i Arabia. I snitt har
ein jemenittar berre tilganga til 140 kubikkmeter vatn i året, medan snitt i
Midtausten elles er 1000 kubikkmeter, og den internasjonale grensa for
vassbelasting er 1700 kubikkmeter i året. Hovudvasskjelda til Jemen er
grunnvatn, men vasspegelen har falle så kraftig at landet er utan levedyktige
vasskjelder. I Sana'a var til dømes vasspegelen 30 meter under overflata i
1970-åra, men har falle til 1200 meter under overflata i 2012. Grunnvatnet har
ikkje blitt regulert av dei jemenittiske styresmaktene. Sjølv før revolusjonen
var vassituasjonen i Jemen skildra som stadig meir skrekkeleg av ekspertar som
frykta at Jemen kom til å bli det første landet utan vatn. Jordbruket i Jemen
utnyttar opp til 90 % av vatnet i landet, sjølv om det berre genererer kring 6 %
av BNP. Mange jemenittar er derimot avhengige av småskala jordbruk. Halvparten
av vatnet i jordbruket vert nytta til å dyrke khat. Det tyder at i eit så
vassfattig land som Jemen, der halve folkesetnaden står i fare for matmangel,
vert 45 % av vatnet nytta til å ei avling som ikkje gjev nokon næring.

Under den jemenittiske borgarkrigen i 2015 vart situasjonen enno verre. 80 % av
folkesetnaden kjempar med å ha tilgang til drikke- og vaskevatn.

Folketalet i Jemen er 24 millionar i følgje estimat frå 2014. 46 % av
folkesetnaden er under 15 år gamle, og 2,7 % er over 65 år. I 1950 var det 4,3
millionar innbyggjarar i landet. Innan 2050 er det venta folketalet estimert til
å auke til kring 60 millionar. Jemen har ein høg fødselsrate, kring 4,45 barn
per kvinne. Dette er det 30. høgaste i verda. Folketalet i Sana'a aukar raskt,
frå kring 55 000 i 1978 til nesten to millionar tidleg på 2000-talet.

I følgje CIA World Factbook er dei etniske gruppene i Jemen hovudsakleg
arabarar, etterfølgd av afroarabarar, sørasiatar og europearar. Då dei tidlegare
statane Nord- og Sør-Jemen vart grunnlagd, flytta dei fleste minoritetsgruppene.
Jemen er i stor grad eit stammesamfunn. I dei nordlege fjellområda er det 400
Zaidi-stammer. Det finst òg arvelege kastegrupper i byormådet som Al-Akhdam. Det
er òg jemenittar av persisk opphav. I følgje Muqaddasi, utgjorde persarar ein
majoritet av folkesetnaden i Aden på 900-talet.

Jemenittiske jødar utgjorde ein gong ein stor jødisk minoritet i Jemen, med ein
særeigen kultur som skilde seg frå andre jødiske samfunn i verda. Dei fleste
emigrerte til Israel midt på 1900-talet under den jødiske utvandringa frå Arabia
og Operasjon Magic Carpet. Det er estimert at 100 000 folk av indisk opphav bur
i dei sørlege delane av landet, kring Aden, Mukalla, Shihr, Lahaj, Mokha og
Hodeidah.

Jemen er det einaste landet på Den arabiske halvøya som har signert to
internasjonale avtalar datert attende til 1951 og 1967 om vern av flyktningar. I
følgje US Committee for Refugees and Immigrants hadde Jemen teke i mot 124 600
flyktningar og asylsøkjarar i 2007. Desse kom hovudsakleg frå Somalia (110 600),
Irak (11 000), Etiopia (2 000), og Syria. I tillegg er meir enn 334 000
jemenittar flytta internt på grunn av konfliktar.

Den jemenittiske diasporaen er hovudsakleg konsentrert i nabolandet
Saudi-Arabia, der mellom 800 000 og ein million jemenittar bur, og
Storbritannia, der det bur mellom 70 000 og 80 000 jemenittar.

Det er i hovudsak to islamske religiøse grupper i Jemen: 60%–65 % av den
muslimske folkesetnaden er sunnimuslimar og 35%–40 % er sjiamuslimar, i følgje
International Religious Freedom Report. Sunnina er hovudsakleg shafi'i, men ei
stor gruppe er òg maliki og hanbali. Sjiane er hovudsakleg zaidi.

Sunniane dominerer i sør og søraust. Zaidiane er hovudsakleg i nord og nordvest,
medan ismailane er i sentra som Sana'a og Ma'rib. Det er blanda samfunn i dei
større byane. Kring 1 prosent av jemenittane er ikkje-muslimar - og er anten
kristne, jødar eller hinduar, eller ikkje-religiøse.

Moderne standararabisk er det offisielle språket i Jemen. Jemenittisk arabisk
vert snakka i fleire regionale dialektar. I Mahra-området lengst aust og på øya
Soqotra, snakkar dei fleire ikkje-arabiske språk. Jemenittiske teiknspråk vert
nytta av døve.

Jemen er ein av heimlanda til den sørsemittiske språkfamilien. Mehri er det
største sørsemittiske språket som vert tala i nasjonen, med meir enn 70 000
brukarar. Den etniske gruppa i seg sjølv vert kalla Mahra. Soqotri er eit anna
sørsemittisk språk med talarar på øya Socotra som er isolert frå presset frå
arabisk på det jemenittiske fastlandet. I følgje ei folketejling i 1990 i Jemen,
var det 57 000 som brukte språket.

Jemen var òg heimstad for gamle sørarabiske språk. Av desse formspråka verkar
Jabal Razih, framleis å vere i bruk lengst nordvest i landet.

Jemen er eit kulturrikt land med påverknad frå mange sivilisasjonar, som den
tidlege sivilisasjonen Sjeba.

Radiosendingane i Jemen byrja seint i 1940-åra då det framleis var delt i sør av
britane og nord av imam-systemet. Etter samlinga av Jemen i 1990, har dei
jemenittiske styresmaktene reformert selskapa sine og grunnlagd fleire
radiokanalar som sender lokalt. Det vart eit tilbakesteg i 1994 då
infrastrukturen vart øydelagd under borgarkrigen.

Fjernsyn er den viktigaste mediaplattforma i Jemen. På grunn av den låge
lesekunna i landet, er fjernsyn den viktigaste nyhendekjelda for jemenittane.
Det finst seks gratiskanalar med hovudkvarter i Jemen, av desse er fire
statseigde.

Historia til jemenittisk teater går attende minst hundre år, til tidleg på
1900-talet. Både amatørteater og profesjonelle (statlege) teater har
framsyningar i dei store byane. Mange av dei viktige diktarane og forfattarane i
Jemen, som Ali Ahmed Ba Kathir, Muhammed al-Sharafi og Wajdi al-Ahdal, har
skrive teaterverk. Dikt, romanar og noveller av jemenittiske forfattarar som
Mohammad Abdul-Wali og Abdulaziz Al-Maqaleh har òg blitt omskrive for scenen.
Det har vore jemenittiske produksjonar av skodespel av arabiske forfattarar som
Tawfiq al-Hakim og Saadallah Wannous og av vestlege forfattarar som Shakespeare,
Pirandello, Brecht og Tennessee Williams. Historisk sett var den sørlege
hamnebyen Aden den første teaterbyen i landet, men i seinare år har hovudstaden
Sana'a vore vertskap for mange teaterfestivalar, ofte i samband med World
Theatre Day.

Fotball er den mest populære idretten i Jemen. Jemen er medlem av FIFA og AFC.
Det jemenske landslaget deltar i internasjonale konkurransar. Landet har òg
mange fotballag som konkurrerer i nasjonale og internasjonale konkurransar.

Dei mange fjella i Jemen gjev gode høve for utandørsidrett som fjellsykling,
fjellklatring, fjellturar, basehopping og anna. Fjellkatring og fjellturar til
Sarawatfjella og Jabal an Nabi Shu'ayb, inkludert toppar på over 3000 meter over
havet, vert organiserte av lokale og interasjonale alpinbyrå.

Kystområda av Jemen og øya Socotra gjev gode høve for vassport, som surfing,
bodyboarding, segling, symjing og dykking. Socotra er ein av dei beste
surfedestinasjonane i verda.

Kamelhopping er ein tradisjonell sport som er blitt stadig meir populær blant
Zaraniq-stamma på vestkysten av Jemen. Kamelar vert plassert side om side og
vinnaren er den som klarar å hoppe over flest kamelar. Hopparane trener året
rundt for desse konkurransane. Stammemenn (kvinner får ikkje konkurrere) stappar
kjortlane sine rundt livet for å ha meir fridom når dei spring og hoppar.

Lesekunna blant vaksne i 2010 var 64 %. Staten hadde planar om redusere
lesekunna til mindre enn 10 % innan 2025. Sjølv om Jemen tilbyr universell,
obilgatorisk og gratis utdanning for barn mellom seks og femten år, men det
obligatoriske oppmøte vert ikkje handheva.

I følgje Webometrics Ranking of World Universities er dei øvst rangerte
universiteta i landet Det jemenittiske universitetet for vitskap og teknologi
(6532. plass i verda), Al Ahgaff universitet (8930. plass) og Sanaa universitet
(11043. plass).

I følgje estimat frå 2009 var forventa levealder i Jemen 63,27 år. Trass i store
betringar innan helsesystemet i Jemen dei siste tiåra, er systemet framleis særs
underutvikla. Dei samla utgiftene på helsevesen i 2004 var 5 % av BNP. Same året
var utgiftene per innbyggjar for helsevesen særs lågt samanlikna med andre land
i Midtausten, berre 34 USD per innbyggjarar i følgje World Health Organization.

I følgje Verdsbanken steig talet på legar i Jemen med eit snitt på meir enn 7 %
mellom 1995 og 2000, men i 2004 var det framleis berre tre legar per 10 000
innbyggjarar. I 2005 hadde Jemen berre 6,1 sjukehussenger tilgjengeleg per
10 000 personar. Helsevesenet er særleg dårleg på landsbygda, berre 25 % av
landsbygda er dekte av helsetenester, samanlikna med 80 % i byområda. Dei fleste
barnedødsfalla kjem av sjukdom som det finst vaksinar for eller som elles kunne
ha vore hindra.



https://nn.wikipedia.org/wiki/Europa

Europa er ein av sju tradisjonelle verdsdelar på jorda. Fysisk og geologisk er
Europa den vestlegaste halvøya av Eurasia, vest for Asia. Europa grenser i nord
til Nordishavet, i vest til Atlanterhavet, i sør til Middelhavet, i søraust til
Kaukasus og Svartehavet og vassvegane som går mellom Svartehavet og Middelhavet.
I aust er Europa generelt skild frå Asia ved vasskiljet i Uralfjella, Uralelva
og Kaspihavet. Omgrepet «verdsdel» eller «kontinent» kan vise til ei kulturell
og politisk inndeling eller ei fysiskgeografisk, og dette kan gje ymse syn på
dei nøyaktige grensene til Europa, areal og folketal.

Europa er den nest minste verdsdelen ut frå areal og dekkjer om lag 10 180 000
km² eller 2,0 % av jordoverflata (kring 6,8 % av landarealet). Berre Oseania er
mindre. Europa er den tredje folkerikaste verdsdelen etter Asia og Afrika med om
lag 710 millionar innbyggjarar eller 11 % av folkesetnaden på jorda. Av Europa
sine 48 land er Russland det største ut frå areal og folketal, medan
Vatikanstaten er det minste. Europa er fødestad for Den europeiske unionen, eit
politisk, økonomisk og sosialt samarbeid som har arbeidd for å fremja europeisk
integrasjon sidan 1950-åra.

I antikk gresk mytologi var Europa ei fønikisk prinsesse som vart bortført av
Zevs utkledd som ein okse og teken til øya Kreta, der ho fødde Minos,
Rhadamanthus og Sarpedon. For Homer var Europi (gresk Εὐρώπη) ei mytologisk
dronning på Kreta og ikkje eit geografisk område. Seinare stod «Europa» for det
greske fastlandet og rundt år 500 fvt. hadde tydinga spreidd seg til landområda
i nord. Den greske geografen Anaksimander plasserte grensa mellom Asia og Europa
ved elva Phasis i Kaukasus (dagens Rioni) på 500-talet f.Kr. Denne konvensjonen
blei følgd av Herodot på 400-talet f.Kr. Seinare nytta romarar som Strabon,
Posidonius og Ptolemaios ei anna grense, elva Tanais (dagens Don), og denne
avgrensinga blei overlevert til mellomalderen.

Ein teori om opphavet til namnet «Europa» seier at det kjem av dei greske orda
som tyder 'brei' (eurys) og 'andlet' (opsis) — 'brei' har vore ein epitet for
sjølve jorda i den rekonstruerte urindoeuropeiske religionen.

Ein mindre utbreidd teori seier derimot at namnet eigentleg kjem frå eit
semittisk ord som det akkadiske ordet erebu som tyder 'å gå ned' (om sola), ein
kognat til det føniske ordet 'ereb ('kveld, vest'), det arabiske Maghreb og det
hebraiske ma'ariv (sjå óg Erebus). Denne samanhengen er sett på som svak.

Dei fleste store språka i verda nyttar ord som kjem av «Europa» om kontinentet.
I fleire hundre år nytta derimot tyrkarane ordet Frengistan (landet til
frankarane) om Europa.

Opphavet til vestleg demokratisk og individualistisk kultur vert ofte sett til
Antikkens Hellas. Desse greske politiske ideala vart gjenoppdaga seint på
1700-talet av europeiske filosofar og idealistar. Ein anna stor påverknad på
Europa kom frå Romarriket, som etterlèt inntrykk på rett, språk og styresmakter.
Gjennom Konstantin den store innførte dei òg kristendomen som statsreligion,
etter at han var blitt meir eller mindre undertrykka i tre hundreår.

Etter at Romarriket fall gjekk Europa inn i ein lang periode med endringar under
folkevandringstida. Denne perioden vart kalla den mørke mellomalderen av
tenkjarar i renessansen. Isolerte klostersamfunn i Irland, Skottland og andre
stader verna og samla nedskrivne kjelder frå tidlegare tider.

I laupet av denne tida vart den vestlege delen av Romarriket «gjenfødd» som Det
tysk-romerske riket, seinare kalla Det heilage romerske riket av tysk nasjon.
Den austlege delen av Romarriket vart i vest kjend som Austromarriket eller Det
bysantiske riket. Austromarane sjølve kalla seg Βασιλεία των Ρωμαίων, Basileia
tōn Romaiōn — 'Riket av romarar'. I 1453, då Det osmanske riket hærtok den
austromerske hovudstaden Konstantinopel, opphøyrde Austromarriket. Bere ein
liten del av det, Trebizond, varte fram til 1461.

Renessansen og Dei nye monarkane markerte starten på oppdagingstida, ein periode
med utforsking, oppfinning og vitskapleg utvikling som hadde røter i Italia. På
1400-talet opna Portugal oppdagingsalderen, raskt etterfylgd av Spania.
Frankrike, Nederland og England slutta seg seinare til og bygde store kolonirike
i Afrika, Amerika og Asia.

Etter oppdagingstida fekk dei demokratiske ideane feste i Europa. Det oppstod
kampar for sjølvstende, særleg i Frankrike under perioden kalla Den franske
revolusjonen. Dette førte til aukande uro i resten av Europa då dei
revolusjonære ideane spreidde seg over kontinentet. Framgangen til demokratiet
førte til auka uro i Europa, i tillegg til den uroa som allereie eksisterte som
fylgje av konkurranse i Den nye verda. Den mest kjende av desse konfliktane
oppstod då Napoleon Bonaparte kom til makta i Frankrike og la ut på ei
erobringsferd der han danna det nye franske riket, som raskt braut saman. Etter
desse erobringane vart Europa stabilisert, men dei gamle fundamenta hadde
allereie byrja å falle saman.

Den industrielle revolusjonen starta i Storbritannia seint på 1700-talet, noko
som fjerna fokuset på jordbruk, førte til generelt auka velstand og samsvarande
auke i folketalet. Mange statar i Europa fekk dei noverande grensene sine etter
den fyrste verdskrigen. Frå slutten av den andre verdskrigen til slutten av den
kalde krigen var Europa delt i to store politiske og økonomiske blokker:
Kommunistiske nasjonar i Aust-Europa og kapitalistiske land i Sør-, Nord- og
Vest-Europa. Oppløysinga av jarnteppet og Austblokka førte i 1989 til at
Berlinmuren fall og den formelle oppløysinga av Sovjetunionen i 1991.

Den europeiske integreringa har vore eit tema i europeisk politikk sidan slutten
av den fyrste verdskrigen og skaut fart etter slutten av den kalde krigen. Som
fylgje av øydelegginga og lidinga under den andre verdskrigen og som eit ledd i
forsoninga etter krigen ført ideen om den europeiske integreringa til
opprettinga av Europarådet i Strasbourg i 1949, som i 1950 danna Den europeiske
menneskerettskonvensjonen med Den europeiske menneskerettsdomstolen i
Strasbourg. Etter at Berlinmuren fall kunne tidlegare kommunistiske land i
Sentral- og Aust-Europa ta del i Europarådet, som no har 47 medlemsstatar.
Kviterussland er ikkje med i rådet på grunn av den ikkje-demokratiske regjeringa
si. Den europeiske unionen, etterfylgjaren til EF, har vorte utvida frå dei seks
opphavlege landa til 27 i dag. EU har utvikla seg frå ein handelsorientert
organisasjon til eit samband på fleire område.

Talet på europeiske medlemsland i NATO har óg auka etter slutten av den kalde
krigen der fleire land i Aust-Europa er tekne opp.

Fysiskgeografisk er Europa den nordvestlege delen av den større landmassen kalla
Eurasia eller Afrika-Eurasia: Asia utgjer den store austlege delen av den
samanhengande landmassen og alle deler den same kontinentalsokkelen. Den
austlege grensa til Europa vert i dag rekna som ei line langs Uralfjella i
Russland. Geografen Strabo frå det 1. hundreåret nytta elva Tanaïs (Don) som
grense, og det same gjorde tidlegare kjelder frå Judea.

Den søraustlege grensa til Asia er derimot ikkje universelt definert. Vanlegvis
vert Uralelva eller elva Emba nytta som ei mogeleg grense. Grensa held fram til
Kaspihavet, toppen av Kaukasusfjella eller elva Kura i Kaukasia, og vidare til
Svartehavet; Bosporos, Marmarahavet og Dardanellane. Middelhavet i sør skil
Europa frå Afrika. Den vestlege grensa er Atlanterhavet; Island, som ligg nærare
Grønland (Nord-Amerika) enn det europeiske fastlandet, vert generelt rekna som
ein del av Europa. Det er ein pågåande debatt om kvar det geografiske senteret i
Europa ligg.

På grunn av samfunnspolitiske og kulturelle skilnader er det ulike skildringar
av grensene til Europa. I nokre kjelder er ikkje somme delar av Europa tekne
med, medan dei same områda er tekne med i andre kjelder. Til dømes reknar
geografar frå Russland og dei tidlegare sovjetstatane Uralfjella som ein del av
Europa, medan Kaukasia er ein del av Asia. Mange geografar reknar derimot dei
sørlege grensene til Aserbajdsjan og Armenia mot Iran og Tyrkia si sørlege og
austlege grense til Syria, Irak og Iran som grensa mellom Asia og Europa på
grunn av politiske og kulturelle årsaker. Sjølv om Kypros ligg svært nær Asia
vert ho rekna som ein del av Europa av same årsaker.

Landskapet i Europa viser stor variasjon over relativt små område. Dei sørlege
områda er derimot meir fjellkledde, medan ein nord for Alpane, Pyreneane og
Karpatane glir over i åslendte landskap og breie, låge sletter, som er
vidstrakte i aust. Denne utstrakte sletta vert kalla Den store europeiske sletta
med hjarta i Det nordeuropeiske låglandet. Ein boge med høgareliggande område
strekkjer seg så frå dei vestlege delane av Storbritannia og Irland, og held
fram langs heile Noreg.

Denne skildringa er forenkla. Mindre område av Den iberiske halvøya og Italia
inneheld komplekse geografiske trekk og det same gjer sentrale delar av Europa
med mange platå, elvedalar og flodområde. Andre område som Island, Storbritannia
og Irland er spesialtilfelle. Island er eit eige landområde nord i
Atlanterhavet, som vert rekna som ein del av Europa, medan dei to sistnemnde er
høgareliggande område som ein gong var ein del av fastlandet før det stigande
havet gjorde dei om til øyar.

Europa har eit temperert klima som er typisk maritimt i vest, men som vert
gradvis meir kontinentalt mot aust. Eit lite område heilt i søraust har
steppeklima, medan nokre større område i fjellet og lengst nord har tundraklima.
Store delar av Europa har kring 500-1000 mm nedbør, som er jamt spreidd utover
året, bortsett frå i middelhavsområdet som har tørke om sumaren. Dei geografiske
tilhøva gjer at Europa er langt mildare og fuktigare enn andre verdsdelar på
same breiddegrad.

Klimaet er dominert av vestavindsbeltet og korleis dette varierer gjennom året.
Det flytter seg gjerne mot sør om vinteren og mot nord om sumaren, noko som
særleg gjev stor variasjon gjennom året i Sør-Europa. Golfstraumen fører med seg
mildt vatn til kyststroka utanfor Vest-Europa og nordover mot norskekysten.

Fjella strekkjer seg nesten samanhengande frå Pyreneane til Vesleasia og dette
hindrar ein del luftstraumar mellom nord og sør, medan luftstraumane frå vest i
liten grad vert hindra av fjell. Fjella i Noreg og Sverige er av dei få fjella i
Europa som stoppar vestavinden. Vestkysten av Noreg har mildare vintrar enn
nokon annan stad på desse breiddegradene, medan det berre nokre få hundre
kilometer lenger aust kan vere harde vintrar i dalane.

I Sør-Europa hindrar Middelhavet dei ekstreme temperaturane. Om sumaren dekkjer
azorehøgtrykket middelhavslanda, som gjev mykje sol og lite nedbør, bortsett frå
enkelte regnskurer no og då. Om vinteren trekkjer vestavindsbeltet sørover og
ein kan både få frontnedbør i samband med lågtrykk og meir ustabil luft og
regnskurer. Stundom kan ein få kaldluftsutbrot frå kontinentet i nordaust, noko
som kan gje kulde og stundom snø ganske langt sør i Europa.

Det største naturlege vegetasjonsdekket i Europa er blandingsskog og
veksttilhøva er generelt gode. I nord varmar Golfstraumen opp kontinentet, medan
Sør-Europa har mildt eller varmt klima. I sør er det derimot ofte tørke.
Fjellryggene påverkar tilhøva og nokre av desse (Alpane, Pyreneane) er orientert
aust-vest slik at vinden kan føre med seg fuktige luftmassar frå Atlanterhavet
til dei indre områda aust i Europa. Andre fjell er orienterte frå sør til nord
(Dei skandinaviske fjella, Dei dinariske Alpane, Karpatane, Apenninane) slik at
områda på eine sida av fjellet (som oftast austsida) hamnar i regnskuggen. Her
kan ein ofte finne frodige fjellsider på sida som vender mot havet, medan den
andre sida har dårlegare vekstvilkår. Det er få område i Europa som ikkje har
vorte nytta som beitemark på eitt eller anna tidspunkt og hogging av skog har
endra dei opphavlege økosystema for plante- og dyreliv.

80 til 90 % av Europa var ein gong dekt av skog. Han strekte seg frå Middelhavet
til Nordishavet. Sjølv om over halvparten av den opphavlege skogen har forsvunne
gjennom avskoging i laupet av mange hundreår, er framleis ein firedel av Europa
dekt av skog, slik som taigaen i Skandinavia og Russland, blandingsskogen i
Kaukasus og korkeikskogane vest i Middelhavet. Dei siste åra har derimot
avskoginga minka og mange tre har vorte planta. I mange tilfelle har derimot
ofte bartre i monokultuarar erstatta den opphavlege naturlege blandingsskogen.
Desse plantasjane dekkjer i dag store landområde, men gjev dårlegare habitat for
mange europeiske artar som krev ulike treartar og mangfaldig skogstruktur. Den
naturlege skogen dekkjer i dag berre 2-3 % eller mindre i Vest-Europa, medan han
i den europeiske delen av Russland utgjer 5-10 %. Det landet i Europa med minst
skog (om ein ser bort frå miniputtstatane) er Island (2 %), medan skog dekkjer
72 % av Finland.

I den tempererte delen av Europa dominerer blandingsskog med både lauvtre og
bartre. Den viktigaste arten i Sentral- og Vest-Europa er bøk og eik. I nord er
taigaen ei blanding av gran, furu og bjørk, medan ein lenger nord i Russland og
heilt nord i Skandinavia glid over i tundra. Ved Middelhavet har det vorte
planta mange oliventre, som er godt tilpassa det tørre klimaet. Sypress har òg
vorte planta i store delar av Sør-Europa. Det halvtørre middelhavsområdet
inneheld store område med kratt. Eit smalt område med ei eurasiatisk grasslette
(steppe) strekkjer seg austover frå Ukraina og sørlege område av Russland til
Ungarn og går over i taigaen i nord.

Isbredanning under den siste istida og menneskeleg påverknad har påverka
spreiinga av det europeiske plantelivet. Når det gjeld dyrelivet er dei fleste
store dyra og rovdyra i mange delar av Europa vortne utrydda av jakt. Mammuten
vart utrydda alt i steinalderen. I dag er ulv og bjørnar utryddingstruga. Ein
gong fann ein desse over nesten heile Europa. I dag har avskoging ført til at
desse dyra har trekt seg lenger og lenger attende. I mellomalderen fann ein
stort sett berre bjørn i utilgjengelege fjellområde med skog. I dag held bjørnen
stort sett til på Balkanhalvøya, i Skandinavia og i Russland. Ein mindre del
held òg til i andre område, som i Austerrike og Pyreneane. I tillegg finn ein
isbjørn på Svalbard. Ulven, det nest største rovdyret etter bjørnen, finn ein
hovudsakleg i Aust-Europa og på Balkan, med små grupper i Spania og Skandinavia.

Andre viktig europeiske rovdyr er røyskatt, villkatt, rev (særleg raudrev),
sjakal, ulike artar av mår, piggsvin, ulike reptilar som slange, hoggorm og
snok, ulikee fuglar (ugler, haukar og andre rovfuglar).

Viktige europeiske planteetarar er snigel, amfibiar, larve, fisk, ulike fuglar
og pattedyr som gnagarar, hjort, rådyr, villsvin og i fjella murmeldyr,
steinbukk, gemse og andre.

Sjødyr er òg ein viktig del av det europeiske plante- og dyrelivet. Plantelivet
i sjøen er for det meste planteplankton. Viktige dyr i dei europeiske havområda
er dyreplankton, blautdyr, pigghudingar, ulikee krepsdyr, blekksprut og akkar,
fisk, delfin og kval.

Sidan renessansen og oppdagingstida har Europa vore ein stor påverknad på
kultur, økonomi og samfunnsrørsler i verda. Den europeiske demografien er ikkje
berre viktig historisk, men óg for å forstå dei noverande internasjonale
tilhøva.

Nokre noverande og tidlegare emne i europeisk demografi har inkludert religiøs
utvandring, rasetilhøve, økonomisk emigrasjon, minkande fødselsrate og aldrande
folkesetnad. I nokre land, som Irland og Polen, er tilgang til abort for tida
avgrensa, medan det tidlegare var vanleg med restriksjonar på fødselsregulering
i heile Europa. I tillegg har tre europeiske land (Nederland, Belgia og Sveits)
tillate friviljug dødshjelp i avgrensa form for uhelbredelege dødssjuke
personar.

I 2005 vart folketalet i Europa estimert til 728 millionar innbyggjarar i fylgje
SN. Dette er litt meir enn ein niandedel av folketalet i heile verda. For hundre
år sidan utgjorde Europa om lag ein firedel av det totale folketalet i verda.
Folketalet i Europa har auka det siste hundreåret, men andre område av verda
(særleg Afrika og Asia) har folketalet auka mykje raskare. I fylgje SN vil
folketalet i Europa utgjere 7 % i 2050 og telje 653 millionar. Det
gjennomsnittlege barnetalet per kvinne er 1,38. I fylgje somme kjelder, er dette
talet høgare hjå muslimar. I 2005 estimerte EU at 1,8 millionar menneske
emigrerte til Europa, trass i at Europa har ei av dei største folketettleikane i
verda. Dette utgjorde 85 % av den totale folkeveksten i Europa.

Det er forskjellige definisjonar på inndelinga av Europa, som t.d. Vest-Europa
og Sentral-Europa. Dei fylgjande områda og regionane kan difor variere i andre
samanhengar.

Som eit kontinent er økonomien i Europa for tida den største i verda. Den
europeiske unionen er eit mellomstatleg organ som består av dei flese europeiske
statane, og er ein av dei to strøste i verda. Av medlemslanda i EU har Tyskland
den største nasjonale økonomien. Tretten av EU-landa har den same valutaen,
euroen. Store økonomiske sektorar i Europa er mellom anna jordbruk, produksjon
og investeringar. Størsteparten av handlen til EU er med USA, Kina, India,
Russland og andre europeiske land som ikkje er medlem av EU.

Språkleg mangfald og vern av regions- og minoritetsspråk vert rekna som eit
politisk mål i Europa i dag. Europarådet sette med sine Rammekonvensjonen for
Vern av Nasjonale Minoritetar og Europeisk pakt om regions- eller
minoritetsspråk sette opp eit rettsleg rammeverk for språkrettar i Europa.

Romanske språk vert meir eller mindre tala i dei sørvestlege områda av Europa, i
tillegg til Romania og Moldova, som ligg i Aust-Europa. Dette området består av:
Andorra, Italia, Portugal, Frankrike (ekskludert Nord og Alsace), Spania,
Romania, Moldova, den fransktalande delen av Belgia (Vallonia, delar av
Brussel), fransktalande delar av Sveits (Romandy), italiensktalande delar av
Sveits, italiensktalande delar av Kroatia (delar av Istria) og den
retroromansktalande delen av Sveits. Alle romanske språk kjem hvoudsakleg frå
det romerske språket, latin.

Germanske språk vert stort sett tala i den nordvestlege delen av Europa og nokre
delar av Sentral-Europa. Dette området består av: Noreg, Sverige, Tyskland,
Storbritannia, Republikken Irland, Danmark, Nederland, den nederlandsktalande
delen av Belgia (Flandern, delar av Brussel og den tysktalande delen aust i
Vallonia), Austerrike, Ungarn (Sopron), Slovakia (Bratislava; tidlegare
«Pressburg»), Liechtenstein, 68–74 % av Sveits, Island, Færøyane, Luxembourg,
Polen (område i Schlesien), Pommern, Aust-Preussen, Frankrike (Alsace-Lorraine
og Nord-Pas de Calais), dei svensktalande kommunane i Finland og den sjølvstyrte
Alto Adige og Sør-Tyrol i Italia.

Slaviske språk vert tale i sentrale, austlege og søraustlege område av Europa.
Dette området består av: Kviterussland, Bosnia-Herzegovina, Bulgaria, Kroatia,
Tsjekkia, regionane Sachsen og Brandenburg i Tyskland (sorbarar), Republikken
Makedonia, Nord-Hellas, Montenegro, Polen, Russland, Serbia, Slovakia, Slovenia,
området Transnistria og Ukraina.

Uralske språk er delt inn i tre hovudgrupper, og to av desse er representert i
Europa. Finskpermiske språk vert tala i Finland, Estland og delar av Sverige,
Noreg, Latvia og Europeisk Russland, medan ugriske språk vert tala i Ungarn og
delar av Romania, Slovakia, Serbia, Ukraina og Sibir. Desse to gruppene utgjer
den finskugriske greina av den uralske språkfamilien.

Tyrkiske språk er hovudspråket i Tyrkia og Aserbajdsjan og eit minoritesspråk i
delar av Kypros, Bulgaria, Serbia, Hellas, Russland, Republikken Makedonia,
Moldova, Ukraina, Kaukasia og i tyrkiske diasporasamfunn i fleire andre
europeiske land (hovudsakleg Tyskland, Sverige, Frankrike, Belgia og Nederland).

Baltiske språk vert tala Litauen og Latvia. Estland sitt nasjonalspråk er ein
del av den finskugriske familien sjølv om landet geografisk er ein del av
Baltikum.

Keltiske språk strekte seg ein gong over heile Vest- og Sentral-Europa og inn i
Anatolia, men er i dag stort sett avgrensa til dei vestlegaste områda av dei
såkalla keltiske nasjonane: Irland, Skottland, Isle of Man, Wales, Cornwall og
Bretagne. Kontinental keltisk, inkludert gallisk språk og keltiberisk, forsvann
på 500-talet. Berre øykeltiske språk—goideliske språk (irsk, skotsk gælisk,
manx) og brytoniske språk (wallisisk, bretonsk, kornisk)—har overlevd inn i
moderne tider.

Millionar av europearar bekjenner seg ikkje til nokon religion eller er
ateistar, agnostikarar eller humanistar. Dei største ikkje-religiøse
folkesetnadene (i prosent) finn ein i Tsjekkia, Danmark, Frankrike, Tyskland,
Nederland, Noreg, Sverige og dei tidlegare sovjetlanda Kviterussland, Estland,
Russland og Ukraina.

Fleire land i Euorpa har ein statsreligion, inkludert Liechtenstein, Malta,
Monaco, Vatikanstaten (katolsk), Hellas (Orientalsk ortodoks); Danmark, Island
og Noreg (protestantisk). I Sveits er nokre kantonar offisielt katolske, medan
andre offisielt er protestantiske. Nokre sveitsiske landsbyar har til og med
religionen, i tillegg til landsbynamnet, skrive på skilta.

Georgia har inga etablert kyrkje, men Den georgisk-ortodokse kyrkja har ein de
facto priviligert status. I Finland er både den finsk-ortodokse kyrkja og den
lutherske kyrkja offisielle. England, ein del av Storbritannia, har anglikanisme
som sin offisielle religion. Skottland, ein annan del av Storbritannia, har
presbyterianisme som si folkekyrkje, men denne er ikkje lenger «offisiell», og i
Sverige er folkekyrjka lutheranisme, men denne er heller ikkje lenger
«offisiell». Aserbajdsjan, Frankrike, Portugal, Romania, Russland, Spania og
Tyrkia er offisielt «verdslege».



https://nn.wikipedia.org/wiki/Tyskland

Forbundsrepublikken Tyskland eller berre Tyskland (tysk: Bundesrepublik
Deutschland eller Deutschland) er eit land i Sentral-Europa. Tyskland er eit
stort industriland. Det har sams grense med Danmark, Polen, Tsjekkia,
Austerrike, Sveits, Frankrike, Luxemburg, Belgia og Nederland. I nord utgjer
Nordsjøen og Austersjøen dei naturlege landegrensene.

Hovudstad og administrasjonsstad er Berlin. Nokre regjeringskontor har sete i
Bonn. Tyskland er delt inn i 16 delstatar, som vert kalla Bundesland,
forbundsland (fleirtal Bundesländer). Tyskland er medlem av Den europeiske
unionen, NATO og G8. Etter USA, Tyskland er den nest mest populære migrasjon
destinasjon i verden.

Nasjonalstaten Tyskland oppstod først i 1871, då den prøyssiske hæren hadde
innteke slottet i Versailles etter å ha sigra over Frankrike i den fransk-tyske
krigen 1870–1871. Omgrepet Tyskland har likevel vore brukt sidan tidleg
mellomalder, til dømes om det tysk-romerske riket som blei grunnlagd i år 843.
Men etter dette var landet delt opp i ei mengd små fyrstedøme.

Historia til det moderne Tyskland kan delast inn i desse periodane: Keisardømmet
1871–1918, Weimarrepublikken 1918–1933, Det nazistiske «Tredje Riket» 1933–1945
(som frå 1938 til 1945 også omfatta Austerrike), etterkrigstida og delinga
1945–1989 og det gjenforente Tyskland etter 1990.

Tyskland er den nest mest folkerike landet i Europa (etter Russland) og det
sjuande største etter areal. Arealet dekkjer 357 021 km², der 349 223 km² er
land og 7 709 km² er vatn. Landet strekkjer seg frå dei høge Alpane i sør til
Nordsjøen i nordvest og Austersjøen i nordaust. Det høgaste punktet i landet er
Zugspitze på 2 962 meter over havet. I mellom ligg den lågtliggande Den
nordtyske sletta og det skogkledde og åslendte landskapet sentralt i Tyskland,
Mittelgebirge. Det lågaste punktet i Tyskland er Wilstermarsch, som er 3,54
metres under havnivå. Nokre av dei største elvane i Europa renn gjennom
Tyskland, som Rhinen, Donau og Elbe. Sidan Tyskland ligg sentralt til er det
ingen europeiske land (bortsett frå Russland) som har fleire grenseland.
Nabolanda er Danmark i nord, Polen og Tsjekkia i aust, Austerrike og Sveits i
sør, Frankrike og Luxembourg i sørvest og Belgia og Nederland i nordvest.

Tyskland er delt inn i 16 delstatar, som vert kalla Bundesland, forbundsland
(fleirtal Bundesländer). Vidare er dei delt inn i 439 landkreis og byar
(kreisfrie byar)

Det meste av Tyskland har eit kjølig og temperert klima der fuktige vindar frå
vest dominerer. Klimaet vert styrt av Nord-Atlanteren og Golfstraumen. Dette
varme vatnet påverkar områda som grensar til Nordsjøen, og derfor har dei
nordlege og nordvestlege områda av landet maritimt klima med nedbør året rundt
og mest nedbør om sommaren. Vinteren er mild og sommaren som regel noko kjølig,
sjølv om ein kan få temperaturar over 30 °C i lengre periodar. I aust er klimaet
meir kontinentalt, og vintrane kan verte kalde og somrane svært varme. I tillegg
har ein ofte lengre tørkeperiodar. Sentrale og sørlege delar av Tyskland ligg i
ein overgangssone mellom dei to klimatypane.



https://nn.wikipedia.org/wiki/Celsius

Celsius eller grad Celsius er ei måleining for temperatur, delt inn slik at
frysepunktet til vatn er 0-punkt, og kokepunktet 100ºC.

Eininga vert nytta for å uttrykke temperatur på celsiusskalaen, og er kalla opp
etter den svenske forskaren Anders Celsius (1701-44), som i 1742 fastsette
skalaen etter smeltepunktet og kokepunktet til vatn under normalt trykk ved
havoverflata. Han sette kokepunktet til 0 °C og smeltepunktet til 100 °C. I 1747
kalla Carl von Linné skalaen opp etter Celsius og bytta samstundes om punkta,
slik at smeltepunktet no er 0 °C og kokepunktet er 100 °C.

I fysikken er temperaturskalaen no definert i høve til det absolutte
nullpunktet, der all termisk aktivitet har tatt slutt og alt som finst av uro er
dei små feila i krystallstruktur som kan oppstå under frysing. Eininga på
temperaturskalaen er kelvin (K). Storleiken av trinna på skalaen er den same som
Celsius brukte — 1/100 av avstanden mellom smeltepunktet og kokepunktet til vatn
— men nullpunktet er definert som fråveret av termisk aktivitet, som inntreff
ved −273,15°C eller 0 K. Smeltepunktet for vatn er dermed +273,15 K, og
kokepunktet er +373,15 K.

Som med dei fleste andre måleiningar, skal det vere mellomrom mellom verdien og
eininga: 200 °C. Viss det framstår frå konteksten at det er snakk om grader
Celsius, er det òg mogeleg å skrive kortforma 200º, og i såfall skal det ikkje
vere mellomrom føre gradsymbolet.

Det er vanleg å skrive eininga som to teikn: gradsymbolet (Unicode: U+00B0,
HTML: &deg;) følgd av ein vanleg C. I Unicode finst det òg eit eige teikn for
«grader celsius»: U+2103 (DEGREE CELSIUS), som ser slik ut: ℃.



https://nn.wikipedia.org/wiki/Sveits

Det sveitsiske eidssambandet eller berre Sveits (tysk: Schweizerische
Eidgenossenschaft eller Schweiz, fransk: Confédération suisse eller Suisse,
italiensk: Confederazione Svizzera eller Svizzera, retoromansk: Confederaziun
svizra eller Svizra) er eit land i Europa. Landet grensar mot Tyskland i nord,
Frankrike i vest, Italia og Austerrike i sør og Liechtenstein i aust. Sveits er
eit land med mange språk. Slik er det òg mange namn på landet. På tysk er namnet
Schweizerische Eidgenossenschaft, fransk Confédération suisse, italiensk
Confederazione Svizzera, retoromansk Confederaziun svizra og på Latin
Confoederatio Helvetica). Namnet Schweiz kjem av ei høgalemanniske form av
namnet på kantonen Schwyz, etter kvart vart namnet nytta på heile eidssambandet
Sveits.

Sveits strekkjer seg nord og sør for Alpane og har eit særs variert landskap og
klima innanfor eit avgrensa område på 41 285 km². Innbyggjartalet er om lag 7,7
millionar med ein gjennomsnittleg folketetleik på kring 186 menneske per
kvadratkilometer. Den sørlege halvdelen av landet er meir fjelldominert og langt
tynnare folkesett enn den nordlege halvdelen. I den største kantonen Graubünden,
som ligg heilt innanfor Alpane, er folketettleiken berre 27 /km².

Sveits ligg mellom 45 og 48 grader nrod og 5 og 11 grader aust. Det består
hovudsakleg av tre topografiske område: Dei sveitsiske Alpane i sør, Det
sveitsiske platået eller mellomlandet, og Jurafjella i nord. Alpane er ei høg
fjellkjede som kryssar den sentrale og sørlege delen av landet og utgjer 60 % av
det totale arealet. I dei høge dalføra i Alpane finn ein mange isbrear og totalt
utgjer dei kring 1000 kvadratkilometer. Desse isbreane er kjelda til fleire
store elvar, som Rhinen, Inn, Ticino og Rhône, som renn i fire forskjellige
retningar gjennom heile Europa. Det hydrografiske nettverket omfattar fleire av
dei største innsjøane i Sentral- og Vest-Europa, som Genfersjøen, Bodensjøen og
Lago Maggiore. Sveits har meir enn 1500 innsjøar og 6 % av ferskvassreservane i
Europa ligg her. Innsjøar og isbrear dekkjer om lag 6 % av landet.

Om lag hundre av fjelltoppane i Sveits stig over 4000 meter over havet. Med ei
høgd på 4634 moh er Dufourspitze det høgaste fjellet, men Matterhorn (4478 moh)
er nok meir kjend. Begge ligg i Wallis-Alpane i kantonen Valais. I Bern-Alpane
oppfor den breforma Lauterbrunnendalen finn ein 72 fossar, dei velkjende fjella
Jungfrau (4158 moh) og Eiger, og mange vakre dalar. I søraust ligg den lange
dalen Engadin med St. Moritz-området i kantonen Graubünden. Det høgaste fjellet
i dei nærliggande Bernina-Alpane er Piz Bernina (4049 moh).

Den meir folkerike nordlege delen av landet utgjer 30 % av landet og vert òg
kalla Mellomlandet. Dette området er meir ope og åslendt, delvis skogkledd og
delvis med opne enger, men er framleis forholdsvis kupert. Dei største innsjøane
finst her i tillegg til dei største byane i Sveits. Den største innsjøen er
Genfersjøen (Lac Léman på fransk), vest i Sveits. Rhône renn både inn og ut av
Genfersjøen.

Alpane i den sørlege halvdelen av Sveits har alt og seie for klimaet her.
Nordsida av Alpane er ofte utsett for dei same kuldebølgjene ein har i
Sør-Tyskland, medan sørsida ofte kan få mild middelhavsluft og forholdvis fine
temperaturar. Nordsida har som regel meir regn eller snø, og mindre sol enn den
sørvendte sida som har meir sol og mindre, men ofte meir intense byger. Alpane
er eit mekka for skisportinteresserte, og vinterlågtrykk frå både Middelhavet og
Atlanterhavet kan gje store mengder snø i desse fjellområda.

Det kaldaste området i Sveits ligg derimot ikkje i Alpane men i La Brévine (som
òg vert kalla det sveitsiske Sibir), lengst nordvest i landet i ein av dalane
rundt Jurafjella på grensa til Frankrike. Her samlar det seg opp kaldluft om
vinteren, og det kaldaste som er målt i Sveits er -42 °C i dette området i
januar 1987. Kaldt er det òg i Mittelland, som ligg mellom Jurafjella og Alpane.
Dei fleste storbyane finn ein i dette området. Kaldluft frå Sibir strøymer med
den nordaustlege vinden kalla «bise» inn i dette lågareliggande områda, og ein
kan ha bitande kulde i fleire veker i strekk, i tillegg til tåke og lett snø. I
høgda, frå om lag 1000 m og oppover, er derimot ofte samtidig sol og mykje
høgare temperaturar, gjerne 10 °C eller høgare. Mindre dalar i Alpane er verna
frå bisevinden, og kan ha nokså tørre og milde forhold, men det kan bli kaldt om
nettene. Av og til bles fønvinden nordover og gjev stigande temperaturar og
svært tørre forhold. Den relative fukta kan bli lågare enn 10 % i slike
tilfelle, men vindstyrken kan bli over 38 m/s i dalar som ligg i nord-sør
retning. Vinden vert derimot ofte mykje svakare før den når ned til områda der
folk bur. Episodar med fønvind er vanlegast om hausten og våren.

Som i andre fjellområde er sommaren høgtid for torevêr. Alpane og Jurafjella får
torebyer om lag kvar ettermiddag. Ein har likevel rikeleg med sol innimellom
bygene, og dei sentrale dalane i Alpane er ofte tørre.

Sveits er nøytralt. Landet har eit 500 000 mann sterkt forsvar; Den sveitsiske
nasjonalmilitsen omfattar så godt som alle menn i landet mellom 20 og 40.

I 2. verdskrigen skaut det sveitsiske luftvernet ned både tyske og allierte
krigsfly som flaug over landet.

Sveitsarar står bak fleire moderne oppfinningar, som rayon, cellofan,
borrelåsen, lommekniven og mjølkesjokolade. Men trass i det kjende sitatet av
Orson Welles i filmen Den tredje mann frå 1949, er ikkje gaukuret ei sveitsisk
oppfinning – det er tysk.



https://nn.wikipedia.org/wiki/India

India er det største landet i Sør-Asia og utgjer hovudparten av det indiske
subkontinentet. Det grensar til Pakistan i vest og nordvest, Kina, Nepal og
Bhutan i nord og Burma og Bangladesh i aust og søraust. Kyststripa er rundt
7 517 km lang og grensar til Det indiske havet, med Det arabiske havet i vest og
Bengalbukta i aust. Øystatane Sri Lanka og Maldivane ligg nær India, medan det
indiske forbundsterritoriet Andamanøyane og Nikobarane, ein del av Søraust-Asia,
ligg lenger ute i havet.

Den nordlegaste delen av landet omfattar Himalaya og lågare fjellkjeder. Elvar
som Brahmaputra og Ganges renn sør frå Himalaya og gjennom den fruktbare og tett
folkesette Gangessletta i Det nordindiske låglandet. Den sørlege delen av landet
er dominert av Deccanplatået som er avgrensa av Dei austlege Ghatfjella og Dei
vestlege Ghatfjella på kvar side. Klimaet varierer frå tropisk monsunklima i sør
til temperert eller kaldt i nord.

India er ein sambandsstat sett saman av 29 delstatar og 7 territorium.
Hovudstaden i India er New Delhi. Andre storbyar er Mumbai (tidlegare Bombay),
Kolkata (Calcutta) og Chennai (Madras).

Flatevidda på over 3 000 000 km² gjer India til verdas sjuande største land,
medan folketalet på rundt 1,18 milliardar (estimat frå 2010) gjer det til verdas
andre folkerikaste. Landet er også kjend som verdas folkerikaste demokrati. Det
har ein omfattande og raskt voksande økonomi. India har den fjerde største
økonomien i verda etter kjøpekraftsparitet og den tolvte største etter BNP. I
2007 voks BNP med 9 %.

India og Bharat er likestilte offisielle namn på landet. Namnet India er ei
gresk avleiing av Indus, elva som på sanskrit heiter Sindhu og også har gjeve
nemninga «hindu». Namnet blir brukt om det moderne India i nokre indiske språk
og utanlands. Tidlegare kunne «India» også visa til den delen av verda India
ligg i, Sør- og Søraust-Asia (Ostindia).

På nordindiske språk kan ein også bruka det persiske namnet Hindustan, 'hindu'
eller 'indar-landet', som opphavleg viste til Nord-India, om heile landet. Elles
bruker dei fleste indiske språka namnet Bharat som kjem frå det gamle
sanskritnamnet Bhāratavarṣa, landet til den mytologiske kongen Bharata.

India kan delast i fire store geografiske regionar, Himalaya-fjellområdet, Dei
nordindiske elveslettene, Deccan-platået og kyst-låglanda. Det nordlege India
har grenser mot Pakistan (2 912 km), Kina (3 380 km), Nepal (1 690 km), Bhutan
(605 km), Burma (1 463 km) og Bangladesh (4 053 km). Det sørlege India ligg
langs sjøen, med ei kystline som er om lag 7 000 km lang.

Landet ligg på den indiske plata, ei jordskorpeplate som ved å driva nordover
har danna Himalaya, verdas høgaste fjellkjede, som ligg i dei nordlege
grenseområda av landet. Den tidlegare havbotnen som no ligg sør for fjellkjeda
blei gradvis fylt med elveslam, og er i dag den fruktbare Gangessletta. Elvane
Ganges og Yamuna renn aust langs denne sletta og ut i Bengalbukta. I vest er ho
avgrensa av Aravallifjella, som igjen blir avløyst av Tharørkenen.

Resten av landet ligg på den opphavlege indiske plata, med fjellkjedene Satpura
og Vindhya i sentrale India som nordgrense. Desse kjedene går parallelt frå Det
arabiske havet i Gujarat austover til det kolrike platået Chota Nagpur i
Jharkhand. Aust for fjella ligg Deccan, eit platå med Dei vestlege Ghatfjella og
Dei austlege Ghatfjella langs kvar kyst. På platået finn ein dei eldste
bergartane i India, nokre av dei over ein milliard år gamle. Større elvar i
dette området er Godavari, Mahanadi, Kaveri og Krishnaelva, som alle renn ut i
Bengalbukta, og Narmada og Tapti, som munnar ut i Det arabiske havet.

India omfattar to øygrupper: Korallatolla Lakkadivane i sørvest, og vulkanøyane
Andaman og Nikobar i søraust.

Klimaet skifter frå tropisk i sør-India til temperert eller kaldt i nord-India,
men heile landet bortsett frå Himalaya-fjellområdet har òg monsunklima. India
har to forskjellige monsuntider, den nordaustlege monsunen frå desember til
februar, og den sørvestlege monsunen frå juni til september. Tida mellom dei to
monsunane er tørr og svært varm, med temperaturar over 45 grader i mange område.
Denne perioden heiter «brannstjernetida» i sør-India.

India er eit land med stort biologisk mangfald. Av alle artane i verda lever
12,6 % av alle fuglar, 11,6 % av fisk, 7,6 % av pattedyr, 6,2 % av reptil, 4,4 %
av amfibium og 6,0 % av dekkfrøplantar her. Mange av dei indiske artane stammar
frå Gondwana frå før den indiske plata braut laus. Deretter førte samanstøytet
med Laurasia til ei utveksling av artar. Fleire økoregionar har artar som berre
finst her – 33 % av planteartane, 45,8 % av reptil og 55,8 % av amfibium lever
berre i India. Derimot er berre 12,6 % av pattedyra og 4,5 % av fuglane
endemiske, sidan mange av desse dyra har vandra inn i området frå resten av Asia
etter ei vulkan- og klimaskapt masseutrydding for 20 millionar år sidan.

Store delar av landet er tredekte; ved siste undersøking var 12 % av arealet
tjukk skog. Lengst sør i landet veks tropisk regnskog medan ein finn tørr
eviggrøn skog med mykje teak i sentrale og nokre sørlege område, torneskog
sentralt i Deccan og den vestre Gangessletta, salt og barskog i Himalaya. Tre
som banyan, gudefiken og neem er viktige i indisk daglegliv, kultur og medisin.
Lotusblomen har også ei viktig symbolsk rolle, og er nasjonalplanten i landet.

Menneskeleg aktivitet som jakt og nyrydding har ført til utryddingar og trugsmål
mot fleire artar. 172, eller 2,9 %, av artane på IUCN si raudliste held til i
India, mellom anna asiatisk løve, bengalgribb og nasjonaldyret bengaltiger. I
dag er det oppretta fleire naturreservat for å verna truga plante- og dyreliv.

Folketalet i India er estimert til 1,2 milliardar, noko som gjer landet til det
andre folkerikaste i verda. Medianalderen er 24,9 år og den årlege folkeveksten
1,38 %. Landet har 22,01 fødslar per 1000 innbyggjarar. Tilhøvet mellom kjønna
er 944 kvinner per 1000 menn. Folkeveksten dei siste 50 åra har vore sterk,
hjelpt av betra helsestell og matproduksjon. I løpet av 1900-talet auka talet på
innbyggjarar i byar kraftig, og i 2001 hadde landet 35 byar med over éin million
innbyggjarar. Samstundes budde framleis over 70 % av indarar på landsbygda.

Det indiske samfunnet har tradisjonelt vore lagdelt, i eit system kjend som det
indiske kastesystemet. Den medfødde kasten kan avgjera kven ein kan gifta seg
med, samhandla med og kva moglegheit ein har i samfunnet. Rikdom og privilegium
er skeivt fordelte mellom ulike samfunnslag. Ein veksande middelklasse gjer at
fleire får tilgang på gode, men landet er framleis prega av fattigdom. Trass i
program for å minka fattigdom og auka lesekunne lever mengder av landsbybuarar
under harde kår. Flukta frå landsbygda fører til framvekst av slumområde i dei
store byane.

Det blir snakka fleire hundretals språk i landet, 29 av dei har over ein million
talarar. Språka kjem hovudsakleg frå to språkfamiliar, den indoariske (brukt av
rundt 74 % av indarar, særleg i nord) og den dravidiske (rundt 24 %, særleg i
sør). Hindi og engelsk er offisielle språk på statleg nivå i India, i tillegg
kan kvar delstat ha offisielle språk. Berre hindi blir tala av over 10 % av
innbyggjarane. Engelsk er eit viktig administrasjons-, handels- og
utdanningsspråk, og det bur fleire engelsktalande i India enn i Storbritannia og
Nord-Amerika til saman.

Hinduismen, buddhismen og djainismen er rekna for å ha byrja eller utvikla seg i
India. Ifølgje folketeljinga frå 2001 var 80,5 % av indarar hinduar, 13,4 %
muslimar, 2,3 % kristne, 1,9 % sikhar og mindre grupper buddhistar, djainar,
jødar, parsarar og bahaiar. Landet har den tredje største muslimske befolkninga
og den største muslimske minoriteten av landa i verda.

Den moderne staten India oppstod først i 1947, men landområdet det ligg på har
ein omfattande historie. Panjab blei folkesett av tidlegmennesket Homo erectus
under pleistocen, og laga steinverktøy av acheuléentypen. Dei første moderne
menneska kom truleg til Sør-Asia for rundt 70 000 til 50 000 år sidan.
Bhimbetka-hòlene i sentrale Madhya Pradesh har vore busette sidan minst
9000-talet f.Kr., og inneheld hòlemåleri frå rundt 7000 f.Kr.

Frå rundt 2600-1900 f. Kr. utvikla indussivilisasjonen med landbruk, byar,
handel og eit skriftsystem seg langs elvane Indus og Sarasvati. Denne kulturen
blei avløyst av vedisk tid, då indoariske innvandrarar til Nord-India la
grunnlaget for mykje av hinduismen. Det blei danna ei rekkje rike, som
mahajanapadarika, ulike stader på subkontinentet. På 200-talet f.Kr. dekte
Mauryariket store delar av Sør-Asia, med leiarar som Chandragupta Maurya og
Asjoka den store. Asjoka var ein tidleg buddhist, og gjorde sitt til at
buddhismen blei spreidd til store delar av Sør-Asia. Mauryadynastiet blei
etterfølgd av fleire andre storrike, som Gupta, Tsjalukya, Tsjola, Pallava og
Pandya. Fleire av rika skapte tilhøve for å utvikla kunst, kultur og vitskap på
høgt nivå, og er rekna som gylne tidsaldrar i India.

Sørvestkysten av India hadde teke imot kristendommen frå 4/500-talet og islam på
600-talet, men muslimar nordfrå større omveltingar frå 700-talet.
Delhisultanatet blei danna først på 1200-talet og Mogulriket, som dekte store
delar av India, på 1500-talet. Dei fleste rika hadde muslimske herskarar, men
ofte mange ikkje-muslimske innbyggjarar. Berre Vidjayanagara i sør og
Radjputrika i nordvest var framleis under hindustyre.

Europearar byrja å etablera seg i India på 1600-talet for å driva handel, og
koloniinteressar og ulike lokale rike kjempa med og mot kvarandre om større
herredøme. Britane vann Bengal frå mogulane i 1757 og erobra Marathariket i
1818, og var ved midten av 1800-talet direkte eller indirekte herskarar over
størsteparten av India, kjend som Britisk India. Det britiske austindiakompaniet
styrte kolonien fram til opprøret i 1857, då den britiske krona tok over.

På 1890-talet byrja ein kampanje for indisk sjølvstyre. Kampanjen blei svært
populær på 1920-talet under Mahatma Gandhi si leiing. Særmerket til Gandhi si
lære var bruk av ikkje-valdelege måter for å stå imot den britiske regjeringa. I
1947 lykkast frigjeringskampen endeleg, og India blei sjølvstendig med
sosialisme, demokrati og sekularisme som grunnprinsipp. Sjølvstendet medførte
delinga av Britisk India i India og Pakistan og utbreidd vald mellom ulike
religiøse grupper.

Den indiske grunnlova er den lengste grunnlova til noko sjølvstendig land, og
trådde i kraft 26. januar 1950. Han definerer India som ein sjølvstyrande,
sosialistisk, sekulær og demokratisk republikk. Landet blir leia av ei
folkeforsamling med to kammer basert på Westminster-modellen. Overhuset Rajya
Sabha er organ for delstatane medan underhuset Lok Sabha er organ direkte for
folket.

Presidenten i India blir indirekte vald til femårsperiodar. Statsministeren er
regjeringsoverhovud og har det meste av den utøvande makta. Regjeringa underlagt
parlamentet, og statsministeren blir utnemnd av presidenten ut frå kven som har
majoritet i underhuset. Statsrådar med portefølje må vera medlem av parlamentet.

På føderalt nivå er India det folkerikaste demokratiet i verda. Landet har nokre
store nasjonale parti, som Kongresspartiet, Bharatiya Janata Party og Communist
Party of India (Marxist), og fleire regionale. Sidan sjølvstendet har
regjeringsmakta vore mest halden av Kongresspartiet, partiet Mahatma Gandhi,
Jawaharlal Nehru og seinare etterkomarane til Nehru høyrde til. Frå 1950 til
1990 hadde Kongresspartiet fleirtal i parlamentet, bortsett frå i to korte
periodar. I 1977 og 1980 vann valalliansen Janata Party fleirtal på grunn av
folkeleg misnøye mot unntakstilstanden innført av Indira Gandhi og
Kongresspartiet i 1975. Ved valet i 1989 vann ein koalisjon leidd av Janata Dal
i allianse med koalisjonen Left Front valet, men lukkast berre med å halda på
makta i to år. Kongresspartiet kom tilbake til makta.

Ein valdeleg konflikt mellom føderalstaten og ei sjølvstendrerørsle for den
religiøse sikhminoriteten hadde ført til at Indira Gandhi blei drepen av
livvaktene sine i 1984. Sonen Rajiv Gandhi tok over rolla som partileiar, men
også han blei drepen, av ein sjølvmordsbombar frå LTTE, i 1991. Ved valet same
året fekk ikkje Kongresspartiet fleirtal, men lukkast i å danna ei
mindretalsregjering som blei sitjande heile femårsperioden. Regjeringa inleidde
ein økonomisk liberaliseringsprosess som opna for internasjonal handel og
utanlandske investeringar. På denna tida endra også den politiske
partistrukturen i landet seg, med fleire regionale parti der dei tidlegare
hovudsakleg hadde bygd på tilhøyring til kaste, etnisk eller religiøse samfunn.

I 1996 blei det hindunasjonalistiske Bharatiya Janata Party (BJP) for første
gong det største partiet i Lok Sabha. Partiet danna ei kortvarig regjering i
1996. I 1998 danna det saman med fleire andre parti ei regjering som blei
sitjande heile perioden, den første gongen nokre andre enn Kongresspartiet
gjorde dette. I 2004 blei Kongresspartiet igjen det største partiet i Lok Sabha,
og danna ei koalisjonsregjering støtta av BJP-motstandarar. Etter to periodar
ved makta blei partiet så forkasta ved parlamentsvalet i 2014, der BJP blei det
første politiske partiet sidan 1984 til å vinna fleirtal.

Gjennom si moderne historie har India opplevd fleire valdelege samanstøyt mellom
religiøse, språklege og kastebaserte grupperingar. Det har funne stad fleire,
ofte langvarige, opprør på politiske grunnlag. Frå opprettinga er det oppretta
fleire nye delstatar, ofte på grunn av språklege krav. Delstatane kan også ha
konfliktar seg imellom om ressursar, som vatn.

Indisk Kashmir har veksla mellom fredelege tilstandar og full krig om området
mellom India og Pakistan sidan sjølvstendet i 1947. Området har sett både
terrorisme og militær undertrykking, og er framleis ikkje i fred.

Sidan 1967 har maoist-inspirerte grupper, kjende som naxalittar, drive opprør i
austlege delar av India. Rørsla oppstod i Vest-Bengal og har spreidd seg til
Chhattisgarh og Andhra Pradesh, alle fattige område med mykje ulikskap.

Punjab opplevde uro og opprør frå 1970-talet, då panjabitalarar, særleg sikhar,
tok til å krevja større sjølvstyre og ein eigen delstat. Denne konflikten førte
til drapet på fleire væpna sikhar som hadde søkt tilflukt i Det gylne tempelet,
drapet på Indira Gandhi som følgje av dette, og dødelege opptøyar mot sikhar som
reaksjon på hendinga etterpå.

Hinduar og muslimar var både offer og åtakarar i døydelege opptøyar med
utgangspunkt i øydelegginga av Babrimoskeen i Ayodhya i 1992. Moskeen blei riven
av hinduaktivistar som meinte han stod på fødestaden til Rama. Rivinga førte til
store opptøyar i heile India. Konflikten braut ut att med store dødstal i
Gujarat i 2002.

Det indiske forsvaret er den tredje største militærstyrka i verda, og er reint
yrkesmilitært, ettersom India ikkje har verneplikt. Presidenten i India er øvste
leiar. Landet har tette forsvarsband med Russland, Israel og Frankrike, som er
hovudvåpenleverandørar for landet.

India har også sin eigen organisasjon for utvikling av våpen, Defence Research
and Development Organisation (DRDO), og lager mellom anna ballistiske missil,
jagarfly og stridsvogner. Landet har aldri skrive under på
Ikkjespreiingsavtalen, og utvikla sitt eige atomvåpenprogram med ei
undergrunnssprenging i 1974 og fire nye testar i 1998 (Kina hadde utvikla våpen
i 1964, Pakistan gjorde det i 1998). Landet har ein politikk om ikkje å vera det
første som bruker atomvåpen i ein konflikt («No first use»). I 2008 blei India
akseptert som verdas sjette atomvåpenmakt av Det internasjonale
atomenergibyrået, Nuclear Suppliers Group og USA.

Sidan sjølvstendet har India vore med i Det britiske samveldet. Landet har spelt
ein viktig rolle i opprettinga og drifta av Organisasjonen av alliansefrie
nasjonar. Økonomisk vekst og større deltaking i den globaliserte økonomien har
auka India sin påverknad på det internasjonale samfunnet, og landet har delteke
aktivt i Den sørasiatiske regionale samarbeidsorganisasjonen (SAARC) og
Verdshandelsorganisasjonen (WTO).

Konfliktar over territorium førte til krigar mot Pakistan i 1947, 1965, 1971 og
1999 og mot Kina i 1962. Etter krigane mot Kina og Pakistan på 60-talet utvikla
India og Sovjetunionen eit godt tilhøve som kom til å vara til slutten av Den
kalde krigen. India har seinare teke for fredsbevarande operasjonar som på Sri
Lanka (1987-1990) og ved eit kuppforsøk på Maldivane (1988).

Føderasjonen India inneheld 29 delstatar og 7 forbundsterritorium. Desse er
delte inn i distrikt som er vidare inndelte i tehsil og deretter i landsbyar.

Kvar delstat og forbundsterritoria Puducherry og Delhi har sitt eige parlament
og regjering basert på Westminster-modellen. Delstatane har sjølvstyre i svært
mange saker, og får enda meir politisk makt i dag etter kvart som koalisjonar
blir vanlegare i føderalregjeringa. Dei andre fem territoria blir direktestyrt
frå sentralregjeringa av utnemnde administratorar.

Dei 516,3 millionar arbeidstakarane i India gjer landet til verdas andre største
også i denne samanhengen. Jordbrukssektoren står for 28 % av BNP, medan industri
for 18 % og tertiærnæringar for 54 %. Viktige jordbruksproduk er ris, kveite,
matolje, bomull, jute, te, sukkerrøyr, potet, fisk og dyreprodukt. Viktige
industriar er tekstil, kjemisk industri, matindustri, stål, transportutstyr,
sement, gruvedrift, petroleum, maskinar og programvare. I 2008 stod landet for
1,68 % av verdshandelen, med petroleumsprodukt, tekstilar, smykke, programvare,
kjemikalie og lêrprodukt som viktige eksportvarer. Landet importerer mellom anna
råolje, maskinar, edelsteinar, gjødsel og kjemikalie.

Verdsbanken rapporterer at 50 % av barna på landsbygda og 38 % av barna i byane
er undervektige. Underernæringa er høgt konsentrert i somme område og blant
vanskelegstilte kastar og stammar. Ifølgje World Health Organization døyr
900 000 indarar kvart år gjennom å drikka smittefarleg vatn eller pusta ureina
luft. Sjukdommar som filariasis, malaria, spedalsksjuke, struma og trakom er
endemiske i landet. Per 100 000 innbyggjarar finst det 50-60 legar.

Over 95 % av barn i India får grunnskuleutdanning, men berre 40 % av ungdommar
tek vidare utdanning (9.-12. klasse). 60 % av ungdoms- og vidaregåande skular er
private. 10 % har tilgang til høgare utdanning, hovudsakleg blant høgare
samfunnslag. Desse studentane utgjer likevel over ti millionar.

Sjølvstendige indiske media har eksistert sidan kolonitida. Det finst i dag
aviser, radio og fjernsyn på fleire språk. I tillegg til ei rekkje private
stasjonar blir All India Radio og fjernsynsstasjonen Doordarshan drivne som
statleg kringkasting.

Det blei seld 99 millionar aviser kvar dag i 2007, noko som gjorde landet til
den andre største avismarknaden i verda. I 1997 hadde landet 562
fjernsynsstasjonar. 81 millionar eller 7,0 % av indarar hadde internetttilgang i
2009, men berre 7,57 millionar hadde breibandtilgang.

Det indiske jernbanenettverket er 63 465 km langt – det lengste i verda, og det
fjerde mest brukte. Tog blir brukte til langtransport og nokre stader til
jobbreising, som i Mumbai, der lokaltoget frakter 6,3 millionar passasjerar til
dagen og har den tettaste passasjertettleiken i verda.

Tradisjonelle framkomstmåtar som gonge, riding og kjerrer er framleis i utstrekt
bruk. Sykkel er også mykje brukt, og i 2005 hadde over 40 % av indiske
hushaldningar ein sykkel. Private køyretøy til leige er handdregen, sykkel-
eller motorisert rickshaw og bil. Bilproduksjonen auka kraftig i landet på
2000-talet, og det blei vanlegare å eiga bilar i byane, men framleis er graden
av privatbilisme i landet som heile låg.

Fleire sider ved indisk kulturliv er prega av at landet er eit særs
fleirkulturelt samfunn, og ein finn både synkretisme og stilar særeigne for
ulike grupper innan arkitektur, biletkunst, drama, musikk og så bortetter. Ulike
religiøse tradisjonar frå hinduismen, buddhismen, djainismen, islam og andre har
vore tett knytte til kulturen. Inndelinga i ulike grupper, etter språk, religion
og kaste, har ført til framdyrking av fleire ulike tradisjonar. Indarar har også
utveksla kulturuttrykk med Aust-, Sentral- og Søraust-Asia, og seinare med
Vesten.

Indisk mat er kjend for ein samansett bruk av krydder. Pepar og gurkemeie kom
opphavleg frå India, medan chilien er blitt viktig sidan han blei innført frå
Amerika av portugisarar. Ris er basisvare sør og aust i landet, medan kveite
brukt til flate brød er viktigast i nord. Fleire indarar er vegetarianarar, og
matlaginga speglar dette, med vidstrakt bruk av grønsaker og belgfrukter.
Samstundes er fisk og kjøt også viktige i mange mattradisjonar.

Ein finn ulike indiske klede basert på ulike klima og tradisjonar, men nokre
typar har spreidd seg til størstedelen av landet. Dei usydde plagga sari for
kvinner og dhoti, lungi eller vesjti for menn er særskilde for indisk kultur.
Salvar kamiz og kurta-padjama er klede med persisk bakgrunn som er blitt svært
utbreidde i India. Også vestlege klede, som bukse og skjorte for menn, er
utbreidde.

Det indiske året er prega av ei rekkje høgtider basert på religiøse eller
regionale tradisjonar. Divali, holi, vaisakhi, vidjayadasjami, vesak, id al-fitr
og jul er nokre av dei. Landet som heilskap har tre nasjonaldagar —
grunnlovsdagen 26. januar, sjølvstendedagen 15. august og Gandhi-fødselsdagen
den 2. oktober. Dei ulike delstatane kan ha sine eigne høgtidsdagar.

Landhockey er nasjonalidretten i India, som har vunne åtte olympiske gull i
greina. Cricket er ein folkesport som blir spela over heile landet, og blir
spela både som gatesport og på profesjonelt nivå. Fotball og tennis har aukande
interesse.

Tradisjonelle indiske idrettsgreiner er mellom anna kabaddi, kho-kho og
gilli-danda og kampidrettane kalarippayattu og kusjti. Yoga er ei opphavleg
religiøs treningsform som er eksportert til heile verda. Brettspel som sjakk,
stigespel og patsjisi, forløparen til ludo, er rekna for å ha oppstått i India.

Indisk arkitektur har stått for monumentalverk som tempel, fort, mausoleum og
statlege bygg i ulike stilar. I nord er særleg mogularkitekturen med Taj Mahal
kjend, medan sørindisk arkitektur har følgd ein annan bane. Her finn ein til
dømes hindutempel med høge, pyramideliknande tårn med forseggjorte utskjeringar.

I indisk kunsttradisjon har skulptur i rommet vore sett på som den viktigaste
forma, relieff den nest viktigaste, medan måleri, rekna som ein etterlikning av
skulptur, var den tredje. Det er blitt laga ei mengd skulpturar av gudar,
vismenn og historiske skikkelsar, der nordindisk mathura- og sørindisk
tsjolakunst kan nemnast som framifrå døme. Relieff er blitt mykje brukt til å
smykka ut tempel og palass. Mogulriket førte med seg persiskinspirert biletkunst
som fint måla miniatyrar. I lokalsamfunn har ein også dyrka fram eigne
kunstformer, ofte utført av kvinner, som bakke- og veggbilete (til dømes
kolam/rangoli og madhubanikunst).

Indisk litteratur, dans og musikk har mange tema til felles. Ofte kan dei
formidla religiøse eller mytologiske tema, og ta opp lengt eller kjærleik.

Ein delar inn klassisk indisk musikk i to hovudformer: Hindustani- og karnatisk
musikk. Til musikken kan ein dansa klassiske, forteljande dansar som
bharatanatyam, kathakali eller odissi. Dei klassiske stilane byggjer på
folkemusikk og -dans, som ein også finn i ei rekkje nolevande former, til dømes
som pandjabisk bhangra, assamesisk bihu og gujaratisk garba.

Dei eldgamle indiske mytene, kjende gjennom verk som Mahabharata og Ramayana,
kan også formidlast gjennom skodespel eller annan litteratur. Lyrikk er blitt
dyrka i mellom anna mahakavyatradisjonen på sanskrit og den tamilske
sangamlitteraturen. Sidan kolonitida er også innførte litteraturformer, som
romanar, og det er utvikla mykje indisk litteratur på engelsk.

Indisk forteljartradisjon er blitt vidareført til filmen, og indisk filmindustri
er den største i verda. Bollywood, senteret for hindifilmproduksjon i Mumbai, er
best kjend i omverda, men dei fleste større språka i landet har etablerte
filmindustriar. Film kan spreia skikkar og idéar til heile landet, og filmmusikk
blir ofte populærmusikk.



https://nn.wikipedia.org/wiki/Saudi-Arabia

Saudi-Arabia (arabisk السعودية, as-Su‘ūdiyyah eller as-Sa‘ūdiyyah), offisielt
kalla Kongedømet Saudi-Arabia (arabisk المملكة العربية السعودية al-Mamlakah
al-‘Arabiyyah as-Su‘ūdiyyah) er eit arabisk land i Vest-Asia som dekkjer det
meste av Den arabiske halvøya. Med eit landareal på 2 150 000 km², er
Saudi-Arabia geografisk sett det neste største landet i Den arabiske verda etter
Algerie. Saudi-Arabia grensar til Jordan og Irak i nord, Kuwait i nordaust,
Qatar, Bahrain og Dei sameinte arabiske emirata i aust, Oman i søraust og Jemen
i sør. Det er det einaste landet som grensar både til Raudehavet og Persiabukta,
og det meste av terrenget består av tørr, ugjestfri ørken eller øyde landformer.

Dagens Saudi-Arabia bestod tidlegare av fire fråskild regionar: Hejaz, Najd, og
delar av Aust-Arabia (Al-Ahsa) og Sør-Arabia ('Asir). Kongedømet Saudi-Arabia
vart grunnlagd i 1932 av Ibn Saud. Han samla dei fire regionar til ein enkelt
stat gjennom ei rekkje erobringer frå og med 1902 med erobringa av Riyadh, der
familien hans stamma frå, huset Saud. Landet har sidan blitt eit absolutt
monarki, i røynda eit arveleg diktatur som vert styrt langs islamske linjer.
Wahhabi-islam har blitt kalla «det dominerande trekket ved saudisk kultur».
Saudi-Arabia vert stundom kalla «landet med dei to heilage moskeane», som syner
til Al-Masjid al-Haram (i Mekka) og Al-Masjid an-Nabawi (i Medina), dei to
heilagste stadane i islam. Kongedømet har i alt 28,7 millionar innbyggjarar, der
20 millionar er saudiarabiske nasjonale og åtte millionar er utlendingar.

Saudi-Arabia er den største oljeprodusenten og eksportøren i verda, og
kontrollerer det nest største oljereservoaret i verda. Med hjelp av fossil
brensel har kongedømet blitt kategorisert som eit høginntektsland med høg Human
Development Index (HDI), og er det einaste arabiske landa blant G-20-landa. Men
Saudi-Arabia har den minst spreidde økonomien av landa i Golfrådet (GCC). Det er
eit monarkisk einevelde og er rangert som «Ikkje fritt» av Freedom House.
Saudi-Arabia er nummer fire i verda for militære utgifter, og i 2010–14 hadde
SIPRI Saudi-Arabia som den nest største våpenimprtøren i verda. Saudi-Arabia
vert rekna som ei regional- og mellommakt. I tillegg til GCC, er landet aktivt
medlem i Organisasjonen for islamsk samarbeid og OPEC.

Etter samlinga av kongedøma Hejaz og Nejd, fekk den nye staten namnet
al-Mamlakah al-ʻArabīyah as-Suʻūdīyah (العربية السعودية) etter ein kongeleg
resolusjon den 23. september 1932, av grunnleggjaren Abdulaziz Al Saud (Ibn
Saud). Sjølv om dette normalt vert omsett som «Kongedømet Saudi-Arabia» tyder
det bokstavleg «Det arabiske Saudi-kongedømet».

Ordet «Saudi» kjem frå as-Suʻūdīyah som på arabisk er eit adjektiv kalla ein
nisba, som kjem av familienamnet til den saudiarabiske kongefamilien, Al Saud
(آل سعود). At familienamnet er med i namnet på landet syner at det er ein
personleg eigedom for kongefamilien. Al Saud er eit arabisk namn danna av ordet
Al, som tyder «familien» eller «huset», til personnamnet til ein stamfar. I
tilfellet Al Saud, er denne stamfaren personen som grunnla dynastiet på
1700-talet, Muhammad bin Saud.

Dei som ikkje anerkjenner det saudiarabiske styret (særleg Den islamske staten)
kallar nasjonen «Haramayn-landet (dei to heilage stadane)» som refererer til
Mekka og Medina.

I før-islamsk tid, utanom nokre få urbane kjøpstader (som Mekka og Medina), var
det meste av det som skulle bli Saudi-Arabia busett av nomadiske stammesamfunn i
den ugjestmilde ørkenen. Den islamske profeten Muhammed var fødd i Mekka kring
571 evt. Tidleg på 600-talet samla Muhammed dei forskjellige stammene på halvøya
og skapte ei enkel, islamsk, religiøs eining. Etter han døydde i 632 utvida
følgjarane hans raskt området under muslimsk styre til utafor Arabia, og erobra
enorme landområde (frå Iberia i vest til dagens Pakistan i aust) i løpet av
berre tiår. Med dette vart Arabia raskt ein politisk perifer region i den
muslimske verda då fokuset skifta til meir utvikla, erobra land. Frå 900-talet
til tidleg på 1900-talet var Mekka og Medina kontrollert av ein lokal arabisk
herskar kalla sharifen av Mekka, men det meste av tida svor sharifen truskap til
herskaren i eit av dei store islamske rika basert i Bagdad, Kairo eller
Istanbul. Det meste av resten av det som skulle bli Saudi-Arabia gjekk attende
til tradisjonelt stammestyre.

På 1500-talet la Det osmanske riket under seg kysten av Raudehavet og
Persiabukta (Hejaz, Asir og Al-Ahsa) til riket sitt og kravde suzerenitet over
dei indre områda. Ei av årsakene var å hindre portugisiske forsøk på å angripe
Raudehavet (derfor Hejaz) og Indiahavet. Kor mykje kontroll osmanarane hadde
over desse områda varierte dei neste fire hundreåra i takt med styrke og
svakheita til den sentrale styresmakta. Det som skulle bli den saudiarabiske
kongefamilien, kjend som Al Saud, kom til i Nejd i det sentrale Arabia i 1744,
då Muhammad bin Saud, grunnleggjaren av dynastiet, slo seg saman med den
religiøse leiaren Muhammad ibn Abd al-Wahhab, som grunnla Wahhabi-rørsla, ei
streng, puritansk form for sunniislam. Denne alliansen oppstod på 1700-talet gav
den ideologiske drivkrafta til den saudiarabiske ekspansjonen og er framleis
grunnlaget til det saudiarabiske dynastiet i dag. Den første «Saudi-staten» vart
oppretta i 1744 i området kring Riyadh, og utvida seg raskt og ei kort stund
kontrollerte dei det meste av området som er dagens Saudi-Arabia, men vart
øydelagd i 1818 av den osmanske statthaldaren i Egypt, Mohammed Ali Pasha. Ein
mykje mindre, andre «Saudi-stat», som hovudsakleg låg i Nejd, vart grunnlagd i
1824. Gjennom resten av 1800-talet, kjempa Al Saud om å få kontroll over dei
indre områda av det som skulle bli Saudi-Arabia med ein annan arabisk
herskarfamilie, Al Rashid. Innan 1891 hadde Al Rashid sigra og Al Saud-familien
vart drivne i eksil til Kuwait.

På byrjinga av 1900-talet hadde Det osmanske riket framleis kontroll eller
suzerenitet over det meste av halvøya. Under denne suzereniteten vart Arabia
styrt av eit lappeteppe av stammehøvdingar, medan sharifen av Mekka hadde
forrang og styrte Hejaz. I 1902 tok son til Rahman, Abdul Aziz—seinare kjend som
Ibn Saud—attende kontrollen over Riyadh og førte Al Saud-familien attende til
Nejd. Ibn Saud fekk støtte hos Ikhwan, ein stammehær inspirert av wahhabisme og
leia av Faisal Al-Dawish, og som hadde vokse raskt etter han vart oppretta i
1912. Med støtte frå Ikhwan, erobra Ibn Saud Al-Ahsa frå osmanarane i 1913.

I 1916, etter oppfordring og støtte frå Storbritannia (som kjempa mot osmanarane
i fyrste verdskrigen), leia sharifen av Mekka, Hussein bin Ali, eit pan-arabisk
opprør mot Det osmanske riket for å skape ein samla, arabisk stat. Sjølv om det
arabiske opprøret frå 1916 til 1918 ikkje oppnådde målet sitt, førte sigeren til
dei allierte i fyrste verdskrigen til slutten for osmansk suzerenitet og
kontroll i Arabia.

Ibn Saud unngjekk å bli involvert i det arabiske opprøret, og fortsette i staden
kampen sin mot Al Rashid. Etter at Al Rashid omsider tapte kampen, tok Ibn Saud
tittelen sultan av Nejd i 1921. Med hjelp frå Ikhwan, vart Hejaz erobra i
1924–25 og den 10. januar 1926, erklærte Ibn Saud seg konge av Hejaz. Eit år
seinare la han til tittelen konge av Nejd. Dei neste fem åra styrte han dei to
delane av det doble kongedømet sitt som to fråskild einingar.

Etter erobringa av Hejaz, byrja Ikhwan å sjå seg om etter høve til å utvide
wahhabist-styret inn i det britiske protektoratet Transjordan, Irak og Kuwait,
og byrja å raide desse territoria. Dette møtte motstand hos Ibn Saud, då han
innsåg faren med ein direkte konflikt med britane. Samstundes mislikte Ikhwan
innanrikspolitikken til Ibn Saud, som verka å favorisere modernisering og auke
talet på ikkje-muslimske utlendingar i landet. Dei vendte seg derfor mot i mot
Ibn Saud og etter ein to år lang kamp vart dei slått i 1930 i slaget ved
Sabilla, der leiarane deira vart massakrerte. I 1932 vart dei to kongedøma Hejaz
og Nejd slått saman til Kongedømet Saudi-Arabia.

Det nye kongedømet var eit av dei fattigaste landa i verda, avhengig av avgrensa
inntekter frå jordbruk og pilegrimar. Men i 1938 vart det funne olje i
Al-Ahsa-regionen langs kysten av Persiabukta, and og oljeutvinning på stor skala
byrja i 1941 under det amerikansk-kontrollerte Aramco (Arabian American Oil
Company). Olja betra dei økonomiske tilhøva i Saudi-Arabia og gav dei stor
politisk makt internasjonalt. Kulturlivet utvikla seg raskt, hovudsakleg i
Hejaz, som var senteret for aviser og radio. Det store inntoget av utlendingar
som arbeidde i oljeindustrien auka det alt eksisterande framandhatet. Samstundes
vart styret i landet stadig meir ødsla og ekstravagant. I 1950-åra hadde dette
ført til store statlege underskot og store utanlandslån.

I 1953 overtok prins Saud bin Abdulaziz som konge av Saudi-Arabia, då faren
døydde. Det oppstod ein intens rivalisering mellom kong Saud bin Abdulaziz og
halvbroren prins Faisal bin Abdulaziz, driven av tvil i kongefamilien om Saud
var kompetent nok. Som følgje av dette, vart Saud avsett til fordel for Faisal i
1964.

I 1973 leia Saudi-Arabia ein oljeboikott mot vestlege land som støtta Israel i
Yom Kippur-krigen mot Egypt og Syria. Oljeprisane firedobla seg. I 1975 vart
Faisal myrda av nevøen prins Faisal bin Musaid og vart etterfølgd av halvbroren
kong Khalid.

I 1976 hadde Saudi-Arabia blitt den største oljeprodusenten i verda. Under
Khalid vart det ekstremt raskt økonomisk og sosial framgang, og infrastrukturen
og utdanningssystemet vart endra i landet; i utanrikspolitikken vart det danna
tette band til USA. I 1979 skjedde det to hendingar som skapte djup uro hos
styresmaktene, og som hadde langvarig innverknad på saudiarabisk utanriks- og
innanrikspolitikk. Det første var den iransk-islamske revolusjonen. Ein frykta
at sjia-minoriteten i Austprovinsen i landet (der oljefelta ligg) skulle gjere
opprør etter å ha blitt inspirert av sine iranske, religiøse brør. Og det vart
fleire antistatlege opprør i regionen i 1979 og 1980. Den andre hendinga var
erobringa av Stormoskeen i Mekka av islamittiske ekstremistar. Dei militante som
var involvert var til dels arge på det dei rekna for å vere fordervinga og den
uislamske karakteren til Saudi-regjeringa. Styresmaktene fekk kontroll over
moskeen etter ti dagar, og ekstremistane vart avretta. Ein del av svaret til
kongefamilien var å utøve mykj strengare oppsyn av tradisjonelle religiøse og
sosiale normer i landet (til dømes vart kinoane stengde) og å gje Ulema ei
større rolle i regjeringa. Ingen av delane fungerte skikkeleg sidan islamismen
voks seg sterkare.

Kong Khalid døydde av eit hjarteinfarkt i juni 1982, og vart etterfølgd av
broren sin, kong Fahd, som la til tittelen «vege for Dei to heilage moskeane» i
namnet sitt i 1986 etter at la fundamentalistar la press på han for å unngå å
bruke «majestet» i noko som hadde tilknyting til Gud. Fahd fortsette å dyrke eit
tett forhold til USA og økte kjøpa av amerikansk og britisk militærutstyr. Den
enorme rikdomen som oljeinntektene skapte var i ferd med å få enno større
innverknad på saudiarabisk samfunn. Det førte til rask teknologisk (men ikkje
kulturell) modernisering, urbanisering, masse offentleg utdanning, og skapinga
av nye media. Dette og stadig fleire utanlandske arbeidarar råka dei
tradisjonelle saudiarabiske normene og verdiane. Sjølv om det var dramatiske
endringar i sosialt og økonomisk liv i landet, heldt kongefamilien framleis
monopol på den politiske makta noko som førte til misnøye hos mange
saudiarabarar som ønskte ei breiare regjering.

I 1980-åra brukte Saudi-Arabia 25 mrd. dollar i støtte til Saddam Hussein i den
iransk-irakiske krigen. Men Saudi-Arabia fordømde den irakiske invasjonen av
Kuwait i 1990 og bad USA om å gå mellom. Kong Fahd tillet amerikanske troppar og
koalisjonstroppar å bli stasjonerte i Saudi-Arabia. Han gav den kuwaitiske
regjeringa og mange av borgarane opphald Saudi-Arabia, men dreiv ut borgarar av
Jemen og Jordan fordi regjeringane deira støtta Irak. I 1991 var saudiarabiske
styrkar involvert i bombetokt i Irak og i landinvasjonen som var med å frigjere
Kuwait.

Forholdet mellom Saudi-Arabia og vesten byrja å skape aukande uro hos somme av
ulemaen og studentar innan sjarialov og var ei av sakene som førte til auka
islamsk terrorisme i Saudi-Arabia, i tillegg til islamske terroriståtak i
vestlege land av saudiarabiske borgarar. Osama bin Laden var saudiarabar (før
han vart strippa for borgarskapet i 1994). 15 av 19 flykaprarar som var
involvert i 11. september-åtaka mot New York, Washington og Virginia var
saudiarabarar. Mange saudiarabarar som ikkj støtta islamsistiske terrorirstar
var likevel særs misnøgd med politikken til regjeringa.

Islamisme var ikkje den einaste kjelda til fiendskap mot regjeringa. Sjølv om
landet no var ekstremt rikt, var økonomien i Saudi-Arabia nær stagnert. Høge
skattar og veksande arbeidsløyse medverka til misnøye mot kongefamilien. Som
svar vart fleire avgrensa «reformer» sett i gang av kong Fahd. I mars 1992
introduserte han «grunnlova», som framheva pliktene og ansvarsforholda til ein
herskar. I desember 1993 vart Samarbeidsutvalet starta opp. Det bestod av ein
rådmann og 60 medlemmar, alle valde av kongen. Målet til kongen var å stoppe
misnøya, men samstundes gjere så få endringar som mogeleg.[treng kjelde] Fahd
gjorde det klart at han ikkje hadde demokrati i tankane: «Eit system basert på
val er ikkje konsistent med vår islamske tru, som [tykkjer om] styring via
rådlegging [shūrā].»

I 1995 vart Fahd råka av hjerneslag og kronprinsen Abdullah tok over rolla som
de facto regent, og tok over den daglege drifta av landet. Autoriteten hans vart
hindra av ein konflikt med brørne til Fahd (i lag med Fahd kalla «dei sju
Sudairi»). Frå 1990-åra forsette misnøya mot regjeringa og i 2003 og 2004 var
det ei rekkje bombeåtak og væpna vald i Riyadh, Jeddah, Yanbu og Khobar. I
februar-april 2005 vart dei aller første kommunale vala haldne i Saudi-Arabia.
Kvinner hadde ikkje stemmerett.

I 2005 døydde kong Fahd og vart etterfølgd av Abdullah, som fortsette med
minimale reformer og slo hardt ned på demonstrasjonar. Kongen innførte ei rekkje
økonomiske reformer for å gjere landet mindre avhengig av oljeinntektene:
avgrensa deregulering, oppfordring til utanlandske investeringar, og
privatisering. I februar 2009 annonserte Abdullah ei rekkje statlege endringar i
domstolane, dei væpna styrkane og forskjellige departement for å modernisere
desse institusjonane, mellom anna med å erstatte gamle utpeikte i domstolane og
Mutaween (religiøst politi) med meir moderate individ og å utpeika den første
kvinnelege viseministeren.

Den 29. januar 2011 samla hundrevis av demonstrantar seg i byen Jeddah for å
kritisere den dårlege infrastrukturen i byen etter ein dødeleg flaum råka byen
og elleve personar mista livet. Politiet stoppa demonstrasjonane etter kring 15
minuttar og arresterte 30 til 50 personar.

Sidan 2011 har Saudi-Arabia blitt råka av sine eigne opprør i Den arabiske
våren. Som svar annonserte kong Abdullah den 22. februar 2011 ei rekkje goder
til borgarane som kosta 36 mrd. dollar, der 10,7 mrd. var øyremerka
bustadbygging. Det vart ikkje annonsert politiske reformer som ein del av
pakken, me somme fangar dømde for økonomisk kriminalitet vart sette fri. Den 18.
mars same året annonserte kong Abdullah ein pakke på 93 mrd. dollar, mellom anna
500 000 nye bustader for 67 mrd. dollar, i tillegg til å skape 60 000 nye
tryggleiksjobbar.

Eit nytt kommuneval vart halde 29. september 2011, igjen berre for menn, og
Abdullah annonserte at kvinner ville få høve til å stemme og be valde i
kommunevalet i 2015, og bli nominert til Shura-rådet.

Saudi-Arabia er eit absolutt monarki. Men i følgje den saudiarabiske grunnlova
som vart innført med ein kongeleg resolusjon i 1992, må kongen følgje sjaria
(islamsk lov) og Koranen, medan Koranen og Sunnah (Muhammed-tradisjonane) er
erklært å vere grunnlova til landet. Det er ikkje lov med politiske parti eller
nasjonale val. The Economist har rangert den saudiarabiske regjeringa som den
femte mest autoritere regjeringa av 167 på Demokratiindeksen i 2012, og Freedom
House gav landet den lågaste klassen «Ikkje fritt», 7.0 («1=best, 7=verst») for
2013.

Utan nasjonale val og politiske parti, finn politikken i Saudi-Arabia stad på to
fråskilde arenaer: innafor kongefamilien, Al Saud, og mellom kongefamilien og
resten av det saudiarabiske samfunnet. Utafor Al-Saud er deltakinga i politiske
prosessar avgrensa til ein relativt liten del av folkesetnaden og tar form av
kongelege familiekonsultasjonar med ulemaen, stamme-sjeikar og medlemmar av
viktige handelsfamiliar i viktige saker. Denne prosessen vert ikkje rapportert
av saudiarabisk media.

Etter sedvane, har alle vaksne menn rett til å søke kongen direkte gjennom det
tradisjonelle stammemøtet kalla majlis. På mange måtar er styret av landet lite
forskjellige frå det tradisjonelle stammesystemet. Stammeidentiteten er framleis
sterk og utafor kongefamilien vert den politiske innverknaden ofte avgjort av
kva stamme ein høyrer til, der stamme-sjeikane har ein stor grad av makt over
lokale og nasjonale saker. Som nemnt tidlegare, har det i nyare år vore gjort
små steg for å utvide den politiske deltakinga, som å opprette Samarbeidsutvalet
tidleg i 1990-åra og Det nasjonale dialogforumet i 2003.

Styret til Al Saud møter politisk motstand frå fire kantar: Sunniislamistisk
aktivisme, liberale kritikarar, sjia-minoriteten—særleg i Austprovinsen; og dei
langvarige stamme- og regionalistiske partikularistiske motstandarar (til dømes
i Hejaz). Av desse har dei islamske aktivistane vore den mest markante trugselen
til regjeringa og i seinare år sett i verk fleire terroristhandlingar i landet.
Opne demonstrasjonar mot regjeringa, sjølv fredlege, er derimot ikkje tolerert.

Saudi-Arabia er det einaste landet i verda der kvinner ikkje har lov å køyre
bil. Den 25. september 2011 annonserte kong Abdullah at kvinner skal få lov til
å stemme i framtidige val og delta i Shura-rådet som fullverdige medlemmar.

Kongen har lovgjevingsmakt, utøvande makt og domsmakt og kongelege resolusjonar
dannar grunnlaget for lovgjevinga i landet. Kongen er òg statsminister og leiar
Ministerrådet, som består av første- og andreviseministrar og andre ministrar.

Kongefamilien dominerer det politiske systemet. Dei mange familiemedlemmane gjer
at det er mogeleg for dei å kontrollere dei viktigaste stillingane i kongedømet
og vere involvert på alle nivå i staten. Talet på prinsar er estimert til å vere
minst 7 000, og talet på dei mest mektige er kring 200, alle mannlege
etterkomarar av Ibn Saud. Dei viktigaste ministerpostane er reservert for
kongefamilien, og det same er dei tretten guvernørstillingane i landet.
Langvarige politiske og statlege utpeikte stillingar har ført til at det er
skapt «maktdøme» for eldre prinsar, slik som dei for kong Abdullah, som hadde
vore kommandant i nasjonalgarden sidan 1963 (fram til 2010, då han utpeikte
sonen sin til å erstatte seg), tidlegare kronprins Sultan, som var
forsvarsminister frå 1962 til han døydde i 2011, tidlegare kronprins Nayef som
var innanriksminister frå 1975 til han døydde i 2012, prins Saud som har vore
utanriksminister sidan 1975 og den noverande kong Salman, som var
forsvarsminister før hanv art kronprins og guvernør i Riyadh-provinsen frå 1962
til 2011.

Kongefamilien er politisk delt av fraksjonar basert på lojalitet til klanar,
personlege ambisjonar og ideologiske skilnader. Den mektigaste klanen vart kalla
'dei sju Sudari', som bestod av den avdøde kong Fahd og heilbrørne hans, i
tillegg til etterkomarane deira. Dei ideologiske skilnadane er mellom anna kor
raskt ein skal gjennomføre reformene og kva retning dei skal ta, og om rolla til
ulemaen skal aukast eller minkast. Det har vore splid i familien over kven som
skal overta trona etter prins Sultan. Då prins Sultan døydde før han kunne ta
over trona den 21. oktober 2011, utpeikte kong Abdullah prins Nayef som
kronprins. Året etter døydde òg prins Nayef før han tok over trona.

Den saudiarabiske staten og kongefamilien har ofte, over mange år, vore skulda
for korrupsjon. I eit land som er sagt å «høyre til» kongefamilien og er kalla
opp etter dei, er linjene mellom statleg eigedom og personleg rikdom uklåre.
Graden av korrupsjon er skildra som systematisk og endemisk, og ein har innrømt
og forsvart at det pågår av prins Bandar bin Sultan (eit eldre medlem av
kongefamilien) i eit intervju i 2001. Sjølv om skuldingane om korrupsjon ofte er
avgrensa til vide, udokumenterte skuldingar, vart det gjort spesifikke
skuldingar i 2007, då det vart hevda at britiske forsvarsleverandøren BAE
Systems hadde betalt prins Bandar 2 mrd. dollar i muting i samband med ein
våpenavtale. Prins Bandar nekta for skuldingane. Undersøkingar av både
amerikanske og britiske styresmakter førte i 2010 til ei dels tilståing hos
selskapet, som måtte betale 447 millionar i bot, men innrømte likevel ikkje å
drive med korrupsjon. Transparency International gav i sin årlege Corruption
Perceptions Index for 2010 Saudi-Arabia ein score på 4,7 (på ein skala frå 0 til
10, der 0 er «særs korrupt» og 10 er «særs rein»). Saudi-Arabia har gått gjennom
ein prosess med politiske og sosiale reformer, som auka offentleg innsikt og
godt styre. Men nepotisme og vern er omfattande når ein gjer forretningar i
landet. Innføringa av antikorrupsjonslover er selektive og embetsmenn driv
korrupsjon utan å bli straffa for det.

Det har vore aukande press for å reformere og modernisere styret til
kongefamilien, noko kong Abdullah prøvde på både før og etter han tok over trona
i 2005. Innføringa av Rådgjevingsutvalet tidleg i 1990-åra tilfredstilte ikkje
kravet om politisk deltaking og i 2003 vart det annonsert eit årlet Nasjonalt
dialogforum der visse fagfolk og intellektuelle offentleg skulle debattere
pågåande nasjonale saker, innafor visse føresette rammer. I 2005 vart dei første
kommunevala haldne og i 2007 vart det skapt eit Truskapsråd for å regulere
arverekkefølgja. I 2009 gjorde kongen store endringar i personalet i staten ved
å utpeike reformatorar i nøkkelstillingar og han gav den første kvinna ein
ministerpost. Desse endringane er blitt kritiserte for å vere for langsame eller
berre kosmetiske.

Saudi-Arabia er nesten unikt i at det har gjeve ulemaen (organet for islamske
religiøse leiarar og juristar) ei direkte rolle i styringa av staten, og det
einaste andre dømet er Iran. Ulemaen har òg ei viktig rolle i store statlege
avgjersler, til dømes innføringa av oljeboikotten i 1973 og invitasjonen av
utanlandske soldatar til Saudi-Arabia i 1990. I tillegg har dei hatt ei stor
rolle i retts- og utdanningssystemet og monopol på saker innan religiøs og
sosial moral.

I 1970-åra, som følgje av oljerikdomen og moderniseringa av landet starta av
kong Faisal, skjedde det store endringar i det saudiarabiske samfunnet og makta
til ulemaen vart svekka. Dette endra seg derimot etter kapringa av Stormoskeen i
Mekka i 1979 av islamistiske radikale. Svaret til staten var å styrke makta til
ulemaen og auke den økonomiske støtta deira: dei fekk særleg større kontroll
over utdanningssystemet og innførte strengar kontroll over Wahhabi-reglane for
moral og sosial oppførsel. Etter kong Abdullah tok over trona i 2005 tok han
steg for å redusere makta til ulemaen, til dømes ved å overføre kontrollen over
kvinneleg utdanning til utdanningsdepartementet.

Ulemaen har historisk vore leie av Al ash-Sheikh, den leiande religiøse familien
i landet. Al ash-Sheikh er etterkomarar etter Muhammad ibn Abd al-Wahhab, som på
1700-talet grunnla wahhabi-forma av sunniislam, som i dag er dominerande i
Saudi-Arabia. Familien er berre bak Al Saud (kongefamilien) i prestisje og dei
to familiane har ein «felles støttepakt» og maktfordelingsarrangment som har
vart i nesten 300 år. Sjølv om dominansen til Al ash-Sheikh-familien i ulemaen
har blitt svekka dei siste tiåra, har dei framleis viktige religiøse stillingar
og er nært knytt til Al Saud-familien ved innbyrdes ekteskap.

Dei islamske sjarialovene er dei dominerande lovene i landet, og kjem frå
Koranen og Sunnahen (tradisjonane til profeten). Saudi-Arabia er unikt mellom
dei moderne muslimske statane i at sjaria ikkje er kodifisert og det finst ikkje
noko system for rettsbruk, og dommarane har makt til å bruke sjølvstendig
rettslege vurderingar til å kome fram til ei avgjersle. Saudiarabiske dommarar
følgjer ofte prinsippa frå Hanbali-skulen innan rettsfilosofi (eller fiqh) som
ein finn i før-moderne tekstar og er kjend for den bokstavlege tolkinga av
Koranen og hadith. Fordi dommaren har makt til å sjå bort frå tidlegare dommar
(anten sin eigen eller andre dommarar) og kan gje si personlege tolking av
sjaria i alle særskilde saker, oppstår det divergerande dommar sjølv i
tilsynelatande like saker, og det gjer den rettslege tolkinga uføreseieleg.
Sjariasystemet er det grunnleggande rettssystemet i Saudi-Arabia og dommarane
(qadi) og advokatane er ein del av ulemaen, dei islamske lærde i landet.

Kongelege resolusjonar er den andre kjelda til lover, men vert kalla
reguleringar og ikkje lover fordi dei er underordna sjaria. Kongelege
resolusjonar er eit supplement til sjaria i område som arbeid, handel og
selskapsrett. I tillegg er tradisjonelle stammelover og sedvane viktig.
Ekstra-sjaria-tribunal tar seg som regel av stridar knytt til spesifikke
kongelege resolusjonar. Endeleg påklage frå både sjaria-rettar og statlege
tribunal er til kongen og alle rettane og tribunala følgjer sjarialovene for
bevis og prosedyre.

Det saudiarabiske rettssystemet har blitt kritisert for «ultrapuritanske
dommarar», som ofte har særs strenge (som halshogging for
trolldomskriminalitet), eller milde dommar (som valdtekt eller konemishandling),
og å vere langdryge, som til dømes at tusenvis av forlatne kvinner ikkje kan få
skilsmisse. Systemet er òg blitt kritisert for å vere gammaldags, manglande
rettstryggleik og at ein ikkje klarer å handsame den moderne verda. I 2007 gav
kong Abdullah ut kongelege resolusjonar for å reformere domstolane og skape eit
nytt rettssystem, og i 2009 gjorde kongen fleire store endringar i domstolane,
då han fjerna dei eldste medlemmane og henta inn ein yngre generasjon.

Dødsstraff og fysisk straff, som halshogging, steining (til døden), amputasjon,
krossfesting og pisking, i tillegg til dei mange avrettingane, er òg blitt
sterkt kritisert. Ein kan få dødsstraff for ei rekkje lovbrot, som mord,
valdtekt, væpna ran, narkotikamisbruk, fråfall, utruskap og trolldom, og vert
utført med halshogging med sverd, steining eller eksekusjonspelotong, etterfølgd
av krossfesting. Det vart rapportert om 345 avrettingar mellom 2007 og 2010,
alle utført som offentlege halshoggingar. Den siste avrettinga for trolldom fann
stad i september 2014.

Sjølv om stadige tjuveri kan straffast med amputasjon av høgrehanda, finst det
berre eitt tilfelle av dette mellom 2007 og 2010. Homoseksuelle handlingar er
straffbar med pisking eller dødsstraff. Ateisme eller «å stille spørsmål ved det
fundamentale i islam som landet er basert på» vert rekna som terrorisme. Pisking
er ei vanleg form for straff og vert ofte nytta for lovbrot mot religion eller
offentleg moral, som å drikke alkohol eller forsømme bøn og faste.

Gjengjeldingsstraff, eller qisas, vert praktisert: altså kan ein kirurgisk
fjerne eit auge om eit offer har mista sitt eige auge. Familiar til somme er
drepen ulovleg, kan velje mellom å krevje dødsstraff eller eller tilby nåde mot
ei betaling av diyya (blodpengar), av gjerningspersonen.

Vestleg organisasjonar som Amnesty International og Human Rights Watch har
fordømd både det saudiarabiske rettssystemet og dei harde straffene. Det finst
ingen saker ført for ein jury i Saudi-Arabia og rettane har få formalitetar.
Human Rights Watch skreiv i ein rapport i 2008 at det vart innført eit system
for straffeprosessar for første gong i 2002, men det mangla grunnleggande vern
og i somme tilfelle vart dei totalt ignorert av dommarane. Dei som vert
arrestert vert ofte ikkje informert om kva lovbrot dei er skulda for eller får
ikkje advokatar, og vert ofte utsett for mishandling og tortur om dei ikkje
tilstår. I rettssaka er ein ofte førehandsdømd og den tiltalte får ikkje
forhøyre vitne og legge fram bevis i forsvaret sitt. Dei fleste rettssakene vert
haldne i løyndom. Men «vanlege saudiarabarar» støttar, i følgje ein BBC-rapport,
systemet og seier at det gjer at held kriminaliteten nede.

Saudi-Arabia vert ofte skulda for å ha dei verste menneskerettane i verda.
Menneskerettssaker som har fått sterk kritikk er den ekstremt svake stillinga
kvinner har, dødsstraff for homoseksualitet, religionsdiskriminering, mangelen
på religionsfridom og aktivitetane til det religiøse politiet. Mellom 1996 og
2000 slutta Saudi-Arabia seg til fire menneskrettskonvensjonar i SN og i 2004
godkjende staten opprettinga av Nasjonalt samfunn for menneskerettar (NSHR), med
statlege tilsette, for å overvake implementeringa. Så langt er aktivitetane til
NSHR avgrensa og det er sådd tvil om dei er nøytrale og sjølvstendige.
Saudi-Arabia er eit av særs få land i verda som ikkje aksepterer verdserklæringa
om menneskerettane til SN. Som svar til den stadige kritikken av
menneskerettane, syner styresmakta til den spesielle islamske karakteren til
landet, og hevdar at dette rettferdiggjer ein annleis sosial og politisk orden.
United States Commission on International Religious Freedom prøvde utan suksess
å få president Barack Obama til å ta opp menneskerettar med kong Abdullah då han
i mars 2014 vitja kongedømet, og særleg fengslinga av Sultan Hamid Marzooq
al-Enezi, Saud Falih Awad al-Enezi og Raif Badawi. Saudi-Arabia utfører òg
dusinvis av avrettingar kvart år, hovudsakleg for mord og narkotikasmugling, men
det finst òg folk som vert avretta for å ha falle fra islam og lovbrot mot
Faisal bin Musaid. Avrettingsmetoden er vanlegvis offentleg halshogging.

I 2013 deporterte staten tusenvis av ikkje-saudiarabarar, mange av dei arbeidde
ulovleg i landet eller hadde vore lenger enn visumperioden. Mange rapportar
syner at utanlandske arbeidarar vert torturerte anten av arbeidsgjevarane eller
andre. Dette har ført til at mange basistenester manglar arbeidarar, sidan mange
saudiarabiske borgarar ikkje ønskjer å arbeide som arbeidarar (i motsetnad til
funksjonærar).

Saudi-Arabia har eit «anti-radikaliseringsprogram» der målet er å «kjempe mot
spreiinga av ekstremisme hos folket» og «gje folket sanne verdiar frå islamsk
tru, som toleranse og måtehald.» Baltimore Sun har stilt spørsmål ved denne
«toleransen og måtehaldet» basert på rapportar frå Amnesty International
vedrørande Raif Badawi, og i tilfellet for ein mann frå Hafr al-Batin som var
dømd til døden for å ha avvist islam.

Saudi-Arabia var med i SN i 1945 og er eit opphavleg medlem av Den arabiske
ligaen, Golfrådet, Muslimsk verdsliga, og Organisasjonen for islamsk samarbeid.
Landet spelar ei viktig rolle i Det internasjonale pengefondet og Verdsbanken,
og vart i 2005 med i Verdas handelsorganisasjon. Saudi-Arabia støttar den
planlagde Arabisk tollunion i 2015 og ein arabisk fellesmarknad innan 2020.

Som opphavleg medlem av OPEC sidan 1960, har oljeprispolitikken generelt
stabilisert oljemarknaden i verda og prøvd å moderere store prissvingingar slik
at det ikkje går ut over dei vestlege økonomiane.

Mellom midten av 1970-åra og 2002 brukte Saudi-Arabia over 70 milliardar dollar
i «bistand til utviklingsland»Men det er bevis på at mesteparten av dette vart
nytta til å fremje og utvide påverknaden til wahhabisme til fordel for andre
former for islam. Det har vore ein intens debatt om saudiarabisk støtte og
wahhabisme har gjeve næring til ekstremisme i mottakarlanda. Dei to viktigast
skuldingane er at wahhabisme oppfordrar til intoleranse og fremjar terrorisme.
Forholdet til USA vart spent etter 9. september-åtaka. Amerikanske politikarar
og media skulda den saudiarabiske staten for å støtte terrorisme og tolerere ein
jihadist-kultur. Osama bin Laden og femten av nitten kaprarar den 9. september
var frå Saudi-Arabia. I følgje den tidlegare amerikanske utanriksministeren
Hillary Clinton, «er Saudi-Arabia framleis ein viktig økonomisk støttebase for
al-Qaida, Taliban, LeT og andre terroristgrupper... gjevarar i Saudi-Arabia er
den viktigaste kjelda til å finansiere sunni-terroristgrupper verda over.» Den
tidlegare CIA-direktøren James Woolsey skildra landet som «jorda som Al-Qaida og
syster-terrororganisasjonane blømer i.» Dei saudiarabiske styresmaktene har på
det sterkaste nekta for desse skuldingane eller at dei eksporterer religiøs
eller kulturell ekstremisme.

I den arabiske og muslimske verda vert Saudi-Arabia rekna for å vere pro-vestleg
og pro-amerikansk, og har lenge vert ein alliert av USA. Men dette og
Saudi-Arabia si rolle i Golfkrigen i 1991, og særleg at amerikanske soldatar var
stasjonerte i Saudi-Arabia frå 1991, har ført til islamist-åtak i landet. Som
følgje av dette har Saudi-Arabia til ein viss grad distansert seg sjølv frå USA,
til dømes ved å nekte og støtte eller delta i den USA-leia invasjonen av Irak i
2003.

Følgjene av invasjonen i 2003 og den arabiske våren førte til auka uro i det
saudiarabiske monarkiet over at Iran fekk auka makt i regionen. Denne frykta kom
til syne i kommentarane til kong Abdullah, som privat bad USA å angripe Iran og
«kutte hovudet av slangen». Den foreløpige tilnærminga mellom USA og Iran som
byrja i løyndom i 2011 vart sagt å vere frykta av saudiarabarane, og den
amerikanske ambassaføren til Riyadh frå 2001 til 2003, Robert Jordan, sa om
opptakten til den mykje ønska avtalen om atomprogrammet til Iran, som sette lokk
på det første stadiet i den amerikansk-iranske politiske spaninga at «det verste
marerittet til saudiarabarane ville vere om [Obama-]administrasjonen fekk til
ein stor avtale med Iran.» Då Barack Obama vitja Saudi-Arabia i 2014 vart
forholdet mellom USA og Iran diskutert, men dette stoppa ikkje uroa i Riyadh.

For å verne huset Khalifa, monarkane i Bahrain, invaderte Saudi-Arabia Bahrain
med å sende soldatar inn for å roe opprøret til bahrainarane den 14. mars 2011.
Den saudiarabiske staten rekna det to månader lange opprøret som ein «trugsel»
av sjia-folket som representerer majoriteten av den bahrainske folkesetnaden.

I følgje den irakiske statsministeren Nouri al-Maliki i mars 2014, støtta
Saudi-Arabia og Qatar terrorsitar mot den irakiske staten både politisk,
økonomisk og gjennom media.

Den 25. mars 2015, starta Saudi-Arabia, i spydspissen av ein koalisjon av
sunnimuslimske statar, ei militær innblanding i Jemen, mot dei sjiaislamske
houthiar og styrkar lojale til den tidlegare presidenten Ali Abdullah Saleh, som
vart avsett i 2011 under den arabiske våren.

I 2015 har Saudi-Arabia, i lag med Qatar og Tyrkia, opent støtta Jaish
al-Fatah-armeen, ei paraplygruppe av antistatlege styrkar som kjempar i den
syriske borgarkrigen som visstnok omfattar al-Qaida-knytta al-Nusra-fronten og
andre salafi-koalisjonar kalla Ahrar ash-Sham.

Saudi-Arabia har vert sett på som ein meklar i Midtaustenkonflikten, og har i
periodar føreslått fredsplanar mellom Israel og palestinarane, og fordømd
Hizbollah. Etter den arabiske våren har Saudi-Arabia tilbydd asyl til den
avsette presidenten Zine El Abidine Ben Ali frå Tunisia og kong Abdullah ringde
til president Hosni Mubarak i Egypt (før han vart avsett) for å tilby han
støtte. Tidleg i 2014 vart forholdet til Qatar spent etter at dei gav støtte til
Muslimsk brorskap, og at Saudi-Arabia meinte Qatar blanda seg inn i sakene
deira. I august 2014 såg begge land etter løysingar for å avslutte spliden.

Saudi-Arabia er av dei landa i verda som bruket mest pengar på forsvaret, og
brukar meir enn 10 % av BNP-et sitt. Det saudiarabiske forsvaret består av den
kongelege saudiarabiske hæren, det kongelege saudiarabiske luftforsvaret, den
kongelege saudiarabiske marinen, den saudiarabiske nasjonalgarden (SANG, ein
sjølvstendig militærstyrke), og paramilitære styrkar, i alt nesten 200 000
aktive militære. I 2005 hadde dei væpna styrkane følgjande personell: hæren,
75 000; luftåtaket, 18 000; luftforsvaret 16 000; marinen 15 500 (inkludert 3000
marinesoldatar); og SANG med 75 000 aktive soldatar og 25 000 stammesoldatar. I
tillegg har ein Al Mukhabarat Al A'amah militære etterretningsteneste.

Kongedømet har eit langvarig militært samarbeid med Pakistan, og det har lenge
vert spekulert i om Saudi-Arabia i løyndom har finansiert atombombeprogrammet
deira og prøvd å kjøpe atomvåpen frå Pakistan, i nær framtid. SANG er ikkje ein
reserve, men ein fullt operasjonell frontlinje-styrke med opphav i Ibn Saud sin
militære-religiøse styrke, Ikhwan. Dagens styrke har i røynda vore kongen sin
private hær sidan 1960-åra og er i motsetnad til resten av dei væpna styrkane
sjølvstendig frå forsvarsdepartementet. SANG har vore ei motvekt
Sudairi-fraksjonen i kongefamilien: prins Sultan, som er forsvarsminister, er
ein av dei såkalla 'sju Sudari' og kontrollerer resten av dei væpna styrkane.

Pengeforbruket på forsvar og tryggleik har auka kraftig sidan midten av 1990-åra
og var kring 25,4 mrd. dollar i 2005. Saudi-Arabia er av dei landa i verda som
bruker mest på forsvaret sitt, og i 2005 var det kring 7 % av
bruttonasjonalproduktet. Det moderne, høgteknologiske arsenalet gjer
Saudi-Arabia til eit av dei mest tettast væpna nasjonane i verda, med
militærutstyr frå USA, Frankrike og Storbritannia. USA har seld for meir enn 80
mrd. dollar med militære skytevåpen mellom 1951 og 2006 til det saudiarabiske
forsvaret. Den 20. oktober 2010 informerte det amerikanske utanriksdepartemntet
at dei hadde planar om å gjennomføre det største våpensalet i amerikansk
historie - estimert til 60,5 mrd. dollar - til kongedømet Saudi-Arabia. Pakken
var ei kraftig opprusting av offensive mogelegheitene til dei saudiarabiske
styrkane. I 2013 brukte det saudiarabiske militæret 67 mrd. dollar og klatra til
fjerdeplassen i verda i pengebruk på forsvaret.

Storbritannia har òg vore ein stor eksportør av militærutstyr til Saudi-Arabia
sidan 1965. Sidan 1985 har britane hovudsakleg eksportert militære fly—mellom
anna Tornado og Eurofighter Typhoon kampfly—og anna utstyr som ein del av den
langvarige Al-Yamamah-avtalen, som var estimert til å vere verdt 43 mrd. dollar
i 2006. I mai 2012 signerte den britiske forsvarsgiganten BAE ein avtale verd
1,9 mrd. pund for å forsyne Saudi-Arabia med opplæringsfly av typen Hawk.

I følgje Stockholm internasjonale fredforskingsinstitutt, SIPRI, vart
Saudi-Arabia i 2010–14 i den nest største våpenimportøren i verda, meir enn fire
gonger så mange våpen som i 2005–2009. Store importar i 2010–14 var mellom anna
45 kampfly frå Storbritannia, 38 kamphelikopter frå USA, fire tankfly frå Spania
og over 600 pansra køyretøy frå Canada. I tillegg har Saudi-Arabia bestilt
ytterlegare 27 kampfly frå Storbritannia, 154 kampfly frå USA og mange pansra
køyretøy frå Canada.

Saudi-Arabia dekkjer kring 80 % av Den arabiske halvøya (den største halvøya i
verda), og ligg mellom breiddegradane 16° og 33° N, og lengdegradane 34° og 56°
E. Sidan den sørlege grensa til landet med Dei sameinte arabiske emirata og Oman
ikkje er nøyaktig teikna opp, er ikkje den eksakte storleiken til landet kjend.
CIA World Factbook estimerer at arealet er 2 149 690 km² og har Saudi-Arabia som
det 13. største landet i verda.

Den saudiarabiske geografien er dominert av Den arabiske ørkenen og tilknytte
halvørknar og krattskogsland. Ørkenane er i røynda fleire samanhengande
ørkenområde og omfattar den 647 500 km² store Rub' al Khali («Det tomme
området») i den sørlege delen av landet, den største samanhengande sandørkenen i
verda. Det finst i røynda ingen elvar eller innsjøar i landet, men mange wadiar.
Dei få frodige områda finn i elveavsetningar i wadiar, basseng og oasar. Dei
viktigaste topografiske eigenskapane er det sentrale platået som stig brått opp
frå Raudehavet og heller slakt inn i Nejd og mot Persiabukta. Ved kysten av
Raudehavet er det ei smal kystslette, kalla Tihamah, og parallelt til denne går
ein stor skrent. Den sørvestlege provinsen Asir er fjellendt og her ligg det
3133 meter høge Jabal Sawda, som er det høgaste punktet i landet.

Av dyreliv finn ein ulvar, hyenar, mungoar, bavianar, harar, sandrotter og
ørkenspringrotter. Større dyr som gasellar, oryx og leopardar var relativt
vanlege fram til 1950-åra, då jakt frå motoriserte køyretøy reduserte desse dyra
til dei nesten var utrydda. Av fuglar finn ein falkar (som vert fanga og trente
til jakt), ørknar, haukar, gribbar, sandrype og persisk nattergal. Det finst
fleire slangeartar, fleire av dei giftige, og mange typar øgler. Det finst mykje
sjødyr i Persiabukta. Av husdyr finn ein kamelar, sauer, geiter, eslar og høner.
Det meste av plantelivet i Saudi-Arabia er små urter og kratt som krev lite
vatn. Det finst små område med gras og tre sør i Asir. Daddelpalmer (Phoenix
dactylifera) finst i mange område.

Eit av verdas største ørkenområde utgjer store delar av Saudi-Arabia, og klimaet
er deretter, tørt og varmt — i det minste mellom mai og oktober. Arabia stig
brått oppover i vest, og heller sakte austover mot Persiabukta. På vestsida,
langs kysten av Raudehavet, finn ein byar som Mekka og Jidda. Dette området har
trykkande varme om sommaren med høg relativ fukt. I dei sørvestlegaste områda,
nær Jemen, kan enkelte torebyer gje korte avbrekk frå den trykkande varmen.

Rub al-Khali, «den tomme fjerdedelen» på arabisk, er svært varm, men slepp unna
den sørlege shamalvinden, som fører fuktig luft inn over den sørlege kysten av
Arabia. Om sommaren er dette eit av dei få områda i verda der temperaturar opp
mot 50 °C ikkje er uvanleg.

Når vinteren set inn kan enkelte lågtrykk passere over dei nordlege områda av
landet. Desse kan føre med seg både kraftig vind og av og til torevêr, særleg
når det nærmar seg vår. Områda rundt Persiabukta har temperaturar rundt 25 °C i
vintermånadane. Ørkenområda er litt varmare, men i samband med passerande
kaldfrontar kan temperaturen nærme seg 0 °C. Kysten av Raudehavet held seg
derimot varm og fuktig året rundt.

Utanom dei sørvestlege provinsane i Asir, har Saudi-Arabia eit ørkenklima med
ekstremt høge dagtemperaturar og eit brått temperaturfall om natta.
Middeltemperaturen om sommaren er kring 45 ºC, men kan nå så høgt som 54 ºC. Om
vinteren går temperaturen sjeldan under 0 ºC. Om våren og hausten er temperert
med temperaturar i snitt kring 29 ºC. Årsnedbøren er ekstremt låg. Asir-regionen
skil seg ut, sidan han er påverka av monsunen i Indiahavet, som vanlegvis skjer
mellom oktober og mars. I denne perioden fell det kring 300 mm nedbør, som er
kring 60 % av årsnedbøren.

Saudi-Arabia er delt inn i 13 regionar (arabisk مناطق إدارية, manatiq idāriyya,
eintal منطقة إدارية; mintaqah idariyya). Provinsane er vidare delt inn i 118
guvernement (arabisk محافظات, muhafazat, eintal. محافظة; muhafazah). Dette
omfattar dei 13 regionshovudstadane, som har forskjellig status frå kommunane
(arabisk أمانة, amanah) leia av borgarmeistrar (arabisk أمين, amin).
Guvernementa er vidare delt inn i under-guvernement (arabisk مراكز, marakiz,
eintal. مركز; markaz).

Den saudiarabiske planøkonomien er petroleumsbasert. Kring 75 % av
budsjettinntektene og 90 % av eksportinntektene kjem frå oljeindustrien. Landet
er særs avhengig av utanlandsk arbeidskraft, og kring 80 % av dei som er tilsett
i privat sektor kjem frå utlandet. Utfordringane for saudiarabisk økonomi er
mellom anna å stoppe eller snu nedgangen i inntekt per innbyggjar, betre
utdanninga for å førebu ungdommen for arbeidsstyrken og gje dei jobb, spreie
økonomien, stimulere privatsektor og husbygging, minke korrupsjon og
ulikskap.[treng kjelde]

Oljeindustrien står for kring 45 % av Saudi-Arabia sitt bruttonasjonalinntekt i
løpande prisar, samanlikna med 40 % frå privat sektor. Saudi-Arabia har
offisielt kring 260 milliardar fat oljereservar, som er kring ein femtedel av
dei totale petroleumsreservane ein har funne i verda.

I 1990-åra minka oljeinntektene til Saudi-Arabia kraftig, kombinert med stor
folkevekst. Inntekt per innbyggjar fall frå 11 700 dollar på høgda av oljeboomen
i 1981 til 6 300 dollar i 1998. Auke i oljeprisane i var med å heve inntekta per
innbyggjar til 17 000 i 2007-dollar, men har falle sidan i takt med minkande
oljeprisar.

OPEC avgrensar oljeproduksjonen til medlemslanda sine basert på dei «påviste
reservane» Saudi-Arabia sine publiserte reservar har endra seg lite sidan 1980,
med unntak av ein auke på kring 100 mrd. fat frå 1987 til 1988. Matthew Simmons
meiner at Saudi-Arabia har kraftig overestimert reservane sine og at
produksjonen snart vil minke.

Frå 2003 til 2013 vart «fleire nøkkeltenester» privatiserte - kommunal
vassforsyning, elektrisitet, telekommunikasjon- og delar av utdanning og
helsevesen, trafikkontroll og bilulukkerapportering vart òg privatisert. I
følgje Arab News-journalisten Abdel Aziz Aluwaisheg, «på nesten alle desse
områda har forbrukarane stilt alvorlege spørsmål ved desse private instansane.»
Tadawul All Share Index (TASI) på den saudiarabiske aksjemarknaden nådde ein
topp på 16 712,64 i 2005, og stengde på 8 535,60, mot slutten av 2013. I
november 2005 vart Saudi-Arabia teken inn som medlem av Verdas
handelsorganisasjon. Forhandlingane om å bli med fokuserte på graden
Saudi-Arabia var villig til å auke marknadstilgangen for utanlandske varer og i
2000 oppretta staten ein instans for å oppfordre til utanlandske, direkte
investeringar i kongedømet. Saudi-Arabia har ei liste over sektorar der
utanlandske investeringar er forbode, men staten planlegg å opne somme lukka
sektorar, som telekommunikasjon, forsikring og straumforsyning over tid.

Staten har òg prøvde å «saudisere» økonomien med å erstatte utanlandske
arbeidarar med saudiarabarar, men med avgrensa suksess.

Saudi-Arabia har hatt femårige «Utviklingsplanar» sidan 1970. Ein av planane har
vore å starte «økonomiske byar» (t.d.. Kong Abdullah økonomiske by) som skal
vere ferdig i 2020, i eit forsøk på å skape variasjon i økonomien og skaffe
jobbar. I 2013 var det planlagt fire slike byar. Kongen har annonsert at
inntekta per innbyggjar er venta å stige frå 15 000 i 2006 til $33 500 i 2020.
Byane vil bli spreidd kring Saudi-Arabia for å fremje interessespreiing i kvar
region og økonomien deira, og byane er venta å bidra med 150 mrd. dollar til
BNPet.

I tillegg til petroleum og gass, har Saudi-Arabia òg ein liten gullgruvesektor i
Mahd adh Dhahab-regionen og andre mineralindustriar, ein jordbrukssektor (særleg
i sørvest) basert på dadlar og husdyr, og mange mellombelse jobbar skapt av dei
kring to millionar årlege hajj-pilegrimane.

Statistikk om fattigdom i kongedømet er ikkje tilgjengeleg gjennom SN sine
kjelder fordi den saudiarabiske staten ikkje sender ut meldingar om noko slikt.
Staten prøver å hindre og vende merksemda mot eller klage om fattigdom. I
desember 2011 arresterte det saudiarabiske innanriksdepartementet tre
journalistar og heldt dei i neste to veker for å ha lasta opp ein video om
fattigdom i landet på Youtube. Dei som laga videoen hevda at 22 % av
saudiarabarane kan reknast som fattige (2009). Observatørar som forskar på
temaet føretrekk å vere anonyme i frykt for å bli arresterte.

Saudi-Arabia oppfordrar til ørkenjordbruk med hjelp av store subsidiar og ved å
bruke 300 mrd. kubikkmeter med stort sett ikkje-fornybare vassreservar for å
dyrke og produserer alfalfa, korn, kjøt og mjølk i Den arabiske ørkenen. Bruken
av ikkje-fornybart grunnvatn har ført til at kring fire femtedelar av dei totale
grunnvassreservane var brukt opp i 2008.

Vassforsyning og kloakk i Saudi-Arabia er prega av store investeringar i
avsalting av sjøvatn, vassfordeling, handsaming av kloakk og spillvatn, for å
auke tilgangen på drikkevatn over dei siste tiåra. Kring 50 % av drikkevatnet
kjem frå avsalting, 40 % frå ikkje-fornybare grunnvassressursar og 10 % frå
overflatevatn, særleg i fjellområda sørvest i landet. Hovudstaden Riyadh, som
ligg i hjartet av landet, for avsalta vatn pumpa frå Persiabukta over ein
avstand på 467 km. På grunn av den enorme olje-rikdomen i landet, er vatn nesten
gratis. Trass i betringar er tenestene dårleg. Til dømes i Riyadh hadde ein
berre vatn kvar 2,5 dag i 2011, medan ein i Jeddah hadde vatn berre kvar niande
dag. Sidan 2000 har staten i aukande grad basert seg å privatsektoren for å
drive vass- og kloakkinfrastrukturen, og byrja med avsaltings- og
avløpsvassanlegg. Sidan 2008 har òg drifta av urban vassfordeling og gradvis
vore handsama av private føretak.

Folketalet i Saudi-Arabia var i juli 2013 estimert til å vere 26,9 million,
inkludert mellom 5,5 millionar og 10 millionar, ikkje-nasjonaliserte
immigrantar, men den saudiarabiske folkesetnaden har i lang tid vore vanskeleg å
estimere nøyaktig sidan dei saudiarabiske leiarane gjennom historia har hatt ein
tendens til å kome med kunstige høge tal. Det saudiarabiske folketalet har vokse
kraftig sidan 1950, då det var estimert til å vere tre millionar, og i mange år
hadde landet ein av dei høgaste fødselsratene i verda med kring 3 % i året.

Den etniske samansetjinga i Saudi-Arabia er 90 % arabarar og 10 % afroasiatar.
Dei fleste saudiararbarane bur i Hejaz (35 %), Najd (28 %) og Austprovinsen
(15 %). Hejaz er det mest folkerike området i Saudi-Arabia.

Så seint som i 1970 levde dei fleste saudiarabarane eit sjølvbergingsliv på
landsbygda, men på siste halvdel av 1900-atlet vart kongedømet raskt urbanisert.
I 2012 budde kring 80 % av saudiarabarar i urbane storbyområde - særleg kring
Riyadh, Jeddah og Dammam.

Folkesetnaden er òg ganske ung og over halvparten er under 25 år gamle. Ein stor
del av folkesetnaden er utlendingar. CIA Factbook estimerer at i 2013 så var
21 % av innbyggjarane i Saudi-Arabia utlendingar. Medan andre estimat er 30 %
eller 33 %)

Så seint som tidleg i 1960-åra var talet på slavar i Saudi-Arabia estimert til
300 000. Slaveriet vart offisielt avskaffa i 1962.

Det offisielle språket i Saudi-Arabia er arabisk. Dei tre regionale
hovudvariantane som saudiarabarane talar er hejazarabisk (kring 6 million
talande), najdarabisk (kring 8 million talande), og golfarabisk (kring 0,2
millionar talande). Dei mange utlendingane talar òg sine eigne språk og dei mest
talrike er tagalog (700 000), rohingya (400 000), urdu (380 000) og egyptisk
arabisk (300 000).

Så godt som alle saudiarabarar er muslimar (offisielt alle), og nesten alle
saudiarabiske borgarar er muslimar. Estimata for sunni-folkesetnaden i
Saudi-Arabia er ein stad kring 75–90 %, medan resten, 10–25 % er sjiamuslimar.
Den offisielle og dominerande forma for sunniislam i Saudi-Arabia er ofte kalla
wahhabisme (ofte kalla salafisme, sidan wahhabi vert rekna som nedsetjande) og
er ofte skildra som 'puritansk', 'intolerant', eller 'ultra-konservativ' av
observatørar, og som den «sanne» islam av tilhengjarane. Han vart grunnlagd på
Den arabiske halvøya av Muhammad ibn Abd al-Wahhab på 1700-talet.

CIA Factbook estimerer i 2013 at det 21 % av folkesetnaden i Saudi-Arabia var
utlendingar. Andre kjelder har gjeve andre estimat. Indarar: 1,3 millionar,
pakistanarar: 1,5 millionar, egyptarar: 900 000, jemenittar: 800 000,
bangladesharar: 500 000, filippinarar: 500 000, jordanarar/palestinarar:
260 000, indonesarar: 250 000, srilankarar: 350 000, sudanarar: 250 000,
syrarar: 100 000 og tyrkarar: 100 000. Det er kring 100 000 folk frå den
vestlege verda i Saudi-Arabia, dei fleste i lukka områda.

Utanlandske muslimar som har budd i kongedømet i ti år, kan søke om saudiarabisk
borgarskap. (Folk med forskjellig vitskapleg bakgrunn vert prioritert, og det er
gjort unntak for palestinarar med mindre dei er gifte med ein saudiarabisk
nasjonal person, fordi den Den arabiske ligaen har instruert arabiske statar om
å ikkje gje dei borgarskap.) Saudi-Arabia har ikkje signert
Flyktningkonvensjonen frå 1951.

Etter kvart som talet på saudiarabarar har vokse og oljeinntektene har stagnert,
har det vore eit aukande press for «saudisering» (erstatte utanlandske
arbeidarar med saudiarabarar), og den saudiarabiske regjeringa håpar å minke
talet på utlendingar i landet. Saudi-Arabia dreiv ut 800 000 jemenittar i 1990
og 1991 og har bygd ei sperring for å hindre ulovlege immigrantar og stoppe
smugling av narkotika og våpen. I november 2013 kasta Saudi-Arabia ut tusenvis
av ulovlege etiopiarar frå kongedømet. Forskjellige menneskerettsinstansar har
kritisert Saudi-Arabia for korleis dei har handsama saka. Over 500 000
udokumenterte arbeidarar - hovudsakleg frå Somalia, Etiopia og Jemen — har blitt
arrestert og deportert sidan 2013.

Saudi-Arabia har mange hundreår gamle haldningar og tradisjonar, som ofte
stammar frå den arabiske sivilisasjonen. Denne kulturen er kraftig påverka av
den strenge, puritanske wahhabi-forma av islam, som oppstod på 1700-talet og som
no dominerer landet. Wahhabi-islam er blitt kalla «det mest dominerande trekket
ved saudiarabisk kultur.»

Saudi-Arabia skil seg frå moderne muslimske land ved å vere den einaste staten
som «har blitt skapt av jihad, det einaste som brukar Koranen som grunnlova si»,
og det einaste arabisk-muslimske landet «som har unngått europeisk
imperialisme.» Hejaz-regionen og byane Mekka og Medina er fødestaden til islam,
målet for hajj-pilegrimane og dei to mest heilage byane i islam.

Islam er statsreligion i Saudi-Arabia og lova krev at alle borgarar er muslimar.
Verken saudiarabiske borgarar eller gjestearbeidarar har rett til
religionsfridom. Den offisielle og dominerande forma for islam i kongedømet er
wahhabisme, som oppstod i området Najd på 1700-talet. Tilhengjarar av retningar
kalla det «salafisme», og meiner at wahhabi-læra reinsar utøvinga av islam
gjennom nyvinningar eller praksisar som skil seg frå læra til Muhammed og
følgjesveinane hans frå 600-talet.

Saudi-Arabia er eit av få land som har eit religiøst politi (kalla haia eller
mutaween), som patruljerer gatene og «påbyr godt og forbyr galt» ved å handheve
korleis ein skal kle seg, strenge skilje mellom menn og kvinner, oppmøte ved bøn
(salat) fem gonger kvar dag, forbod mot alkohol og andre aspekt av sjaria
(islamsk lov). Privat i heimen kan oppførselen vere langt lausare og det er
rapportert frå Daily Mail og WikiLeaks om at den saudiarabiske kongefamilien har
ein heilt annan moralsk kode sjølv, med festar, narkotika og sex.

Kongedømet brukar den islamske kalenderen, ein månekalder, og ikkje den
internasjonale gregorianske kalenderen. Dagleglivet er dominert av islamsk
praksis. Føretak er stengde tre til fire gonger om dagen i 30 til 45 minuttar
medan dei tilsette og kundar vert sende for å be. Helga er fredag og laurdag,
ikkje laurdag og søndag, fordi fredagen er den heilagste dagen for muslimar. I
mange år var dei einaste to religiøse helgedagane som var offentleg godkjend id
al-fitr og id al-adha. Id al-fitr er den «største» høgtida, ein tre dagar lang
periode med «feiring, gåver og avslapping».

I 2004 var kring halvparten av sendetida på saudiarabisk statleg fjernsyn for
religiøse saker. 90 % av bøker publiserte i kongedømet har religiøse tema, og
dei fleste doktorgradene på universiteta er innan islamske studiar. I det
statlege skulesystemet er omtrent halvparten av pensum religiøst. Pensumet som
over ein tolvårsperiode på barne- og ungdomsskulen dekkjer historie, litteratur
og kultur frå den ikkje-muslimske verda, er totalt på berre 40 sider.

«Kraftig religiøs motstand» måtte overvinnast for å ta i bruk nyvinningar som
papirpengar (i 1951), kvinneleg utdanning (1964). fjernsyn (1965) og avskaffing
av slaveriet (1962). Offentleg støtte for tradisjonell politisk/religiøs
struktur i kongedømet er så sterk at ein forskar som intervjua saudiarbarar fann
ingen støtte i det heile for reformer for å sekularisere staten.

På grunn av religiøse restriksjonar, manglar saudiarabisk kultur mangfald i
religiøse uttrykk, byggverk, årlege festivalar og offentlege hendingar. Feiring
av andre (ikkje-wahhabi) islamske høgtider, som fødselsdagen til Muhammed og
ashuradagen (ei viktig høgtid for 10–25 % av folkesetnaden som er sjiamuslimar),
er berre tolerert når det vert feira lokalt og på liten skala. Sjiamuslimar vert
òg diskriminerte innan tilsetjing, utdanning og rettssystemet i følgje Human
Rights Watch. Ikkje-muslimske festivalar som jul og påske er ikkje tolerert i
det heile, men det finst nesten ein million kristne i landet, i tillegg til
hinduar og buddhistar blant dei utanlandske arbeidarane. Det finst ingen
kyrkjer, tempel eller andre ikkje-muslimske sakralbygg i landet. Forkynning av
ikkje-muslimsk og konvertering frå islam til ein annan religion er ulovleg, og
fram til 2014 var distribusjon av «publikasjonar som inneheld andre religiøse
trusretningar enn islam» (som Bibelen), visstnok straffbart med døden. I
skadeerstatningstilfelle ([dDiyya]]) vert ikkje-muslimar verdsett mindre enn
muslimar. Ateistar er i følgje lova erklært terroristar. Saudiarbarar eller
utlendingar som «stiller spørsmål ved det fundamentale i islamsk religion som
landet er basert på» kan dømmast til så mykje som 20 år i fengsel. Og minst ein
religiøs minoritet, ahmadiyya-muslimane, har blitt deportert, sidan dei i
samsvar med lova er bannlyst frå å kome inn i landet.

Wahhabisme er i mot å gje historiske og religiøse stader noko religiøs meining,
sidan dei fryktar at det kan føre til 'shirk' (tilbeding), og dei viktigaste
historiske, muslimske stadane (i Mekka og Medina) ligg i den vestlege regionen
Hejaz. Som følgje av dette er det estimert at 95 % av dei historiske bygningane
i Mekka, dei fleste over tusen år gamle, er blitt øydelagd under det
saudiarabiske styret på grunn av religiøse årsaker. Kritikarar hevdar at over
dei siste 50 åra har 300 historiske stader knytte til Muhammed, familien hans
eller følgjesveinane hans, gått tapt, og at det er færre enn 20 bygg att i Mekka
som er datert attende til Muhammed si tid. Av øydelagde bygg finn ein moskeen
som vart bygd av dotter til Muhammed, Fatima, og andre moskear grunnlagd av Abu
Bakr (svigerfar til Muhammed og den første kalifen), Umar (den andre kalifen),
Ali (svigerson til Muhammed og den fjerde kalifen) og Salman al-Farsi (ein
følgjesvein av Muhammed).

Saudiarabiske klede følgjer strengt hijab-prinsippa (det islamske prinsippet om
anstendigheit, særleg med korleis ein kler seg). Dei hovudsakleg lause og
flagrande, men heildekkande kleda, høver godt til ørkenklimaet i Saudi-Arabia.
Tradisjonelt hadde menn kvite fotside klede av ull eller bomull (kalla ein
thawb), med ein keffiyeh (ein stor ruteforma firkant av bomull som vert halde på
plass av ein agal) eller ein ghutra (ein kvit firkant av finare bomull, og halde
på plass av ein agal) på hovudet. På sjeldan, kjølige dagar, har saudiarabiske
menn ei kamelhårskappe (bisht) over toppen. Kvinner går kledd i ein svart abaya
eller andre svarte klede som dekkjer alt under halsen med unntak av hender og
føter, men dei fleste kvinner dekkjer til hovudet i respekt for religionen.
Dette vert kravd òg hos ikkje-muslimske kvinner og følgjer ein ikkje dette kan
ein få politiet etter seg, særleg i meir konservative område av landet.
Kvinnekleda er ofte dekorert med stamme motiv, myntar, paljettar, metallisk tråd
og applikasjonar.

I 1970-åra var det mange kinoar i Saudi-Arabia, sjølv om dette ikkje var i tråd
med wahhabi-normene. Under den islamske vekkinga i 1980-åra, og som eit politisk
svar på den auka islamist-aktivismen, der mellom anna Stormoskeen i Mekka vart
innteken i 1979, stengde staten alle kinoar. Men kong Abdullah sette i gang
reformer i 2005 då somme kinoar vart opna på ny, mellom anna ved KAUST.

Frå 1700-talet og frametter har wahhabi-fundamentalisme motverka kunstnarisk
utvikling som ikkje er konsistent med wahhabi-læra. I tillegg har det
sunniislamske forbodet mot å avbilde folk avgrensa visuell kunst, som har ein
tendens til å vere dominert av geometrisk, blomstrete og abstrakt design og
kalligrafi. Etter kvart som oljerikdomen auka på 1900-talet vart landet
eksponert for utlandet, og bygg, møblar og klede vart inspirert av Vesten.
Musikk og dans har alltid vore ein del av saudiarabisk liv. Tradisjonell musikk
er generelt knytt til dikt og sungen i lag. Instrument er mellom anna rabābah,
eit instrument som liknar ei fele med tre strengar, og forskjellige
perkusjonsinstrument, som ṭabl (tromme) og ṭār (tamburin). Av nasjonale dansar
er den mest populære ein krigslinjedans kalla ʿarḍah, der rekkjer av menn, ofte
væpna med sverd eller gevær, dansar til rytmen av trommer og tamburinar.
Beduinpoesi, kalla nabaṭī, er framleis særs populært.

Sensur har avgrensa utviklinga av saudiarabisk litteratur, sjølv om fleire
saudiarabiske romanforfattarar og diktarar har blitt kritikarrost og seld godt i
den arabiske verda. Dei har derimot blitt dårleg motteke offentleg i heimlandet.
Av desse finn ein Ghazi Algosaibi, Abdelrahman Munif, Turki al-Hamad og Rajaa
al-Sanea.

Fotball er nasjonalsporten i Saudi-Arabia. Dykking, brettsegling, segling og
basketball er òg populært, og vert spelt av både kvinner og menn. Det
saudiarabiske landslaget i basketball, tok bronse i Asiameisterskapen i 1999.
Meir tradisjonelle idrettar som kamelløp vart populære i 1970-åra. Det vert
halde løp på eit stadion i Riyadh kvar vinter. Det årlege kongelege kamelløpet,
som byrja i 1974, er ein av dei viktigaste konkurransane innan idretten med
deltakarar frå heile regionen. Falkejakt er framleis populært.

Saudiarabisk mat liknar kjøkenet til nabolanda på Den arabiske halvøya, og har
vore påverka av tyrkisk, indisk, persisk og afrikansk mat. I følgje islam er det
ikkje lov å ete svinekjøt eller andre dyr som ikkje er slakta i tråd med halal.
Ein rett som består av fylt lam, kalla khūzī, er ein tradisjonell nasjonalrett.
Kebab er populært, og det same er shāwarmā (shawarma), ein marinerte grilla
kjøtrett av lam, får eller kylling. Som i andre arabiske land på Den arabiske
halvøya er machbūs (kabsa), ein risrett med fisk eller reker, populær. Flatbrød
høyrer med til nesten kvart einaste måltid, og det same gjer dadlar og fersk
frukt. Kaffi, servert på tyrkisk måte, er ein tradisjonell drykk.

Økonomiske vanskar og det at Saudi-Arabia er eit religiøst, islamsk land, har
skapt fleire samfunnsproblem. Ein sjeldan uavhengig meiningsmåling i 2010
indikerte at saudiarabarar var mest uroa over arbeidsløyse (10 % i 2010),
korrupsjon og religiøs ekstremisme.

Kriminalitet har ikkje vore eit stort problem. Men ungdomskriminalitet som
tafheet (ulovlege veddeløp), dopmisbruk og alkoholbruk er eit aukande problem.
Høg arbeidsløyse og ein generasjon unge menn som er misnøgd med kongefamilien er
ein signifikant trugsel mot stabiliteten i det saudiarabiske samfunnet. Somme
saudiarabarar meiner dei har rett på godt betalte, statlege jobbar, og då staten
ikkje har klart å oppfylle denne kjensla av rett til jobb, har ført til stor
misnøye.

I følgje ein studie utført av dr. Nura Al-Suwaiyan, direktør for
familietryggleiksproframmet ved eit nasjonalt sjukehus, vert eit av fire barn
mishandla i Saudi-Arabia. National Society for Human Rights rapporterer at
nesten 45 % av barna i landet vert utsett for ei eller anna form for misbruk og
vald i heimen. Det vert òg hevda at menneskesmugling av kvinner er eit stort
problem, og at smutthol i lova gjer at mange av dei vert utsette for mishandling
og tortur. I 2013 vedtok staten ei lov som kriminaliserte vald mot barn i
heimen.

Som mange muslimske land i Midtausten veks folketalet i Saudi-Arabia raskt og
ein stor prosentdel av folkesetnaden er under 30 år, og ein reknar med at det
vil bli store endringar i saudiarabisk kultur når denne generasjonen vert eldre,
og mange ting tyder på at liva deira og nivået av tilfredsheit vil vere
forskjellig enn generasjonen før dei.

Saudi-Arabia er av dei landa som har flest ekteskap mellom syskenbarn og
tremenningar i verda. Tradisjonelt vart dette nytta til å «sikre forholda mellom
stammer og bevare familierikdom», Praksisen har blitt rekna som ein medverkande
faktor til at hein har fleire alvorlege, genetiske sjukdommar som cystisk
fibrose eller thalassemi, ein blodsjukdom, type 2 diabeter (som råkar kring 32 %
av vaksne saudiarbarar), høgt blodtrykk, (som råkar 33 %),, sigdcellemangel,
ryggmuskelsvinn, døvheit og stumheit.

Det estimert at talet på saudiarabarar under fattigdomsgrensa varierer frå 12,7%
og 2 5% Avisrapportar og private estimerte i 2013 at «mellom to og fire
millionar» av dei innfødde saudiarabarane i landet lever på «mindre enn kring
530 dollar i månaden» – kring 17 dollar om dagen - som vert rekna som
fattigdomsgrensa i Saudi-Arabia. Som kontrast estimerer magasinet Forbes at den
personlege formuen til kong Abdullah er på 18 milliardar dollar.

Kvinner har ikkje dei same rettane som menn i kongedømet. Det amerikanske
utanriksdepartementet reknar den saudiarabiske staten si diskriminering av
kvinner som eit «stort problem» i Saudi-Arabia og uttaler at kvinner har få
politiske rettar på grunn av diskrimineringspolitikken til staten. World
Economic Forum 2010 Global Gender Gap Report rangerte Saudi-Arabia på 129. plass
av 134 land for likestilling mellom menn og kvinner. Andre kjelder har klaga på
mangelen på lover som kriminaliserer vald mot kvinner.

I august 2013 vart det vedteke ei lov som kriminaliserte vald mot kvinner i
heimen. Straffa er 12 månader i fengsel og bøter opp mot 50 000 riyal (13 000
USD).

Etter saudiarabisk lov må kvar kvinne ha ein mannleg slektning som «verge», og
ho må ha løyve frå han for å kunne reise, studere eller arbeide.

I følgje ein leiande saudiarabisk feminist og journalist, Wajeha al-Huwaider, er
«saudiarabiske kvinner svake, uansett kor høg status dei har, sjølv dei som vert
'bortskjemd', fordi dei ikkje har lover som vernar dei mot åtak frå kven som
helst.»

Kvinner møter diskriminering i retten, der vitnemålet til ein mann er like
sterkt som vitnemålet til to kvinner i familie- eller arverett. Polygami er lov
for menn, og menn har lov til å skilje seg frå konene sine (talaq) utan
rettsgyldig grunnlagd. Ei kvinne kan berre få skilsmisse ved samtykke frå
ektemannen, eller via retten om ektemannen har skada ho. I praksis er det særs
vanskeleg for ei saudiarabisk kvinne å få skilsmisse gjennom retten. Med omsyn
til arverett, spesifiserer Koranen at visse delar av eigedomen til den avdøde må
gjevast til dei koranske arvingane og generelt får kvinner halvparten av dei
mannlege arvingane.

Den gjennomsnittlege alderen for ekteskap for saudiarabiske kvinner er 25 år, og
barnebryllaup er ikkje lenger vanleg. I 2015 utgjorde saudiarabiske kvinner
berre 13 % av arbeidsstyrken i landet, trass i at dei utgjorde 51 % av alle
personar med akademisk grad. Lesekunna hos kvinner er estimert til å vere 81 %,
som er lågare enn hos mennene.

Fedme er eit problem hos saudiarabarar i middelklassen og overklassen som har
tenarar til å gjere tradisjonelt arbeid for seg, men som ikkje har lov til å
køyre bil og derfor ikkje kjem seg ut av huset.

Det religiøse politiet, kalla mutawaen, påtvinger kvinnene mange restriksjonar i
det offentlege livet i Saudi-Arabia. Restriksjonane gjer at kvinner må sitte for
seg sjølv i spesialutforma familieseksjonar på restaurantar, må gå kledd med ein
abaya og må dekkje til håret sitt. Kvinner har heller ikkje lov å køyre bil.

Fleire saudiarabiske kvinner har nådd høge stillingar i arbeidsmarknaden, som
til dømes dr. Ghada Al-Mutairi som leiar eit medisinsk forskingssenter i
California og dr. Salwa Al-Hazzaa som leiar oftalmologisk avdeling ved King
Faisal Specialist Hospital i Riyadh. Den 25. september 2011 annonserte kong
Abdullah at saudiarabiske kvinner skulle få stemmerett og kunne veljast inn i
kommunestyra etter den neste valrunden. Den mannlege vergen måtte derimot gje
løyve til at kvinna kunne få stemme.

Somme kvinner har òg stor makt i heimen, og vel ofte «kvar barna skal gå på
skule, kven og når dei skal gifte seg, og om ektemannen skal akseptere ein ny
jobb, kven familien skal sosialisere med og kvar familien skal bu og dra på
ferie.» Kvinnelege nettverk er medverkande til å gje «ektemennene, sønene og
slektningar til venene sine viktige stillinagr».

Utdanning er gratis på alle nivå. Skulesystemet består av grunnskule og
vidaregåande skule. Ein stor del av pensum på alle nivå er vigd til islam, og på
vidaregåande skule må ein velje om ein skal følgje ei religiøs eller teknisk
utdanning. Lesekunna er 90,4 % for menn og kring 81,3 % for kvinner.
Skuleklassane er delte etter kjønn. Høgare utdanning har blitt kraftig utvida
dei siste åra med mange nye universitet og høgskular sidan 2000. Av
institusjonar for høgare utdanning finn ein, Kong Saud universitet som vart
grunnlagd i 1957, Det islamske universitetet i Medina grunnlagd i 1961, og Kong
Abdulaziz universitet i Jeddah grunnlagd i 1967. andre høgskular og universitet
legg vekt på pensum innan vitskap og teknologi, militærstudiar, religion og
medisin. Det finst særleg mange institutt for islamske studiar.

I følgje kritikarar er ikkje saudiarabisk pensum berre dominert av islam, men
lid under wahhabi-dogma som fremjar hat mot ikkje-muslimar og ikkje-wahhabiar og
manglar teknisk undervisning og anna undervisning som er nytt for produktive
yrke.

Memorering av store delar av Koranen på rams, tolking og forståinga (tafsir) av
Koranen, og deltaking av islamsk tradisjon i kvardagslivet er kjernen i pensum.
Religion lært på denne måten er òg obligatorisk for alle universitetsstudentar.
Som følgje av dette manglar saudiarabisk ungdom «generell utdanning og teknisk
kunne som privatsektoren treng» i følgje CIA. The Chronicle of Higher Education
skreiv i 2010 at «landet treng utdanna, unge saudiarabarar med salbar kompetanse
og kapasitet for nyvinning og entrepenørskap. Det saudiarabiske
utdanningssystemet leverer ikkje dette, sidan det er gjennomtrengt av pugglæring
og religiøse instruksjonar.»

Den religiøse sektoren av saudiarabisk, nasjonalt pensum, vart undersøkt i 2006
av Freedom House som konkluderte med at «religiøst pensum i saudiarabiske
offentlege skular fremjar framleis ein hat-ideologi mot 'vantru', det vil sei
kristne, jødar, sjiamuslimar, sufiar, sunnimuslimar som ikkje følgjer
wahhabi-doktrinen, hinduar, ateistar og andre». Det saudiarabiske, religiøse
pensumet vert lært utafor kongedømet via saudarabiske madrasah, skular og
klubbar over heile verda.

Saudi-Arabia støttar wahhabismelæra som sunniislamske jihadistgrupper sluttar
seg til, som ISIS, Al-Qaida og Nusra-fronten. Denne radikale læra finn stad i
saudiarabisk-betalte moskear og madrasas i den islamske verda frå Marokko til
Pakistan til Indonesia.



https://nn.wikipedia.org/wiki/Kommunev%C3%A5pen_i_Noreg

Kommunevåpena i Noreg er heraldiske våpenmerke som blir brukte av kommunar og
fylkeskommunar som kjenneteikn og symbol. Nemningane fylkesvåpen og fylkesmerke
er brukt om våpena til fylkeskommunane i Noreg, medan byvåpen og bymerke er
brukt om våpena til dei tidlegare bykommunane. Dei fleste norske kommunevåpena
har enkel form og fasong utan noko tillegg utanfor skjoldet. Mange av dei større
byane har på toppen av skjoldet ei krone som er danna av ein mur. Nokre få
kommunar bruker eldre variantar av eldre bysegl eller liknande som kommunevåpen.

Norske byvåpen med figurar sett inn i ei skjoldform er ikkje påvist før
reformasjonen, men det finst enkelte bysegl som seinare er vortne forenkla noko
og gjeve fargar som framleis blir brukt som kommunevåpen: Bergen, Oslo,
Trondheim og Tønsberg. Fleire gamle bysegl har figurar som er vortne fargelagt,
forenkla og stilisert som våpenskjold, til dømes Drammen, Fredrikstad,
Kongsberg, Sarpsborg, Skien og Stavanger. Nye byvåpen vart gjevne eller
stadfesta av unionskongane, mellom anna Kristiansand i 1643, Halden i 1665,
Kristiansund og Molde i 1742, Risør i 1891, Holmestrand og Lillehammer i 1898,
Hønefoss i 1902 og Porsgrunn i 1905. Desse våpena har fleire fargar og figurar,
mellom anna med naturalistiske motiv frå sjø og land.

Frå 1930-talet vart det innført strengare krav om at våpena skulle ha ei enkel
utforming, dels ut frå praktiske behov for å ha våpen som moderne kjenneteikn,
dels ut frå den tidsaktuelle stilen og dels på bakgrunn av heraldikken frå
mellomalderen. Dette vart gjort etter initiativ frå fagfolk i Riksarkivet,
særleg av førstearkivar Hallvard Trætteberg. Han grunna denne nye retninga i
fleire faglege artiklar gjennom 1930-talet, og han stod også for forenklinga og
nyteikninga av det norske riksvåpenet den perioden.

Den norske regjeringa godtok at Riksarkivet byrja å stilla dei nye strenge krava
for å fastsetja kommunevåpen i kongeleg resolusjon. Mange kommunefolk var
kritiske og ville ikkje leggja seg under slik styring. Det finst derfor fleire
kommunevåpen som er i bruk utan godkjenning frå Riksarkivet og utan kongeleg
resolusjon, mellom anna Møre og Romsdal fylkeskommune, Asker, Meldal, Ullensaker
og Vennesla. Kravet om enkel utforming er likevel vorte halde fast ved som den
store hovudregelen heilt fram til i dag. Gjennom siste halvdelen av 1900-talet
er det vorte laga fleire heilt nye kommunevåpen, vedtekne av kommunane,
godkjende og fastsetje i kongeleg resolusjon. Frå 1970-talet og utover byrja
heradskommunane å søkja om eigne kommunevåpen. Resultatet er at det i dag er i
bruk fleire våpenskjold i Noreg enn nokon gong tidlegare.

Samanslåingar av kommunar med eigne ulike våpen fører til endringar i
kommunevåpena. Nokre gonger har eitt av våpena vorte ført vidare etter
samanslåinga, som det gamle våpenet til Horten etter samanslåinga med Borre.
Andre gonger har den nye kommunen fått eit heilt nytt våpen etter samanslåing,
slik som Larvik kommune etter samanslåinga i 1988 med kommunane Brunlanes,
Hedrum, Stavern og Tjølling, der dei fleste hadde eigne kommunevåpen. Ei anna
løysning kan vera som då kommunen Ølen vart slegen saman med Vindafjord. Den nye
kommunen tok vare på motivet frå våpenet til Ølen, men bytte til fargane i
våpenet til Vindafjord. Å kombinera våpenfigurane til fleire kommunar i eitt og
same skjold vil ikkje verta godkjent av Riksarkivet, av di det ville vera i
strid med hovudregelen om berre å ha eitt figurmotiv i eit kommunevåpen.

Fastsetting av kommunevåpen kan i Noreg gjerast av kommunen sjølv, men det
vanlege er å søkja om fastsetting i ein kongeleg resolusjon. Vedtak om
kommunevåpen skjer i kommunestyret. Vedtaket sendast til Kommunal- og
moderniseringsdepartementet som legg saka fram for Riksarkivet til vurdering.
Eit vilkår for å få godkjenning, er at våpenet er i samsvar med dei heraldiske
reglane som Riksarkivet har praktisert sidan slutten av 1930-talet. Desse
reglane er strengare enn dei hadde vore fram til då, og dei er strengare enn
reglane i dei fleste andre land. Til dømes er slike reglar ikkje følgde i det
norske byvåpenet til Horten frå 1907, eller det franske byvåpenet til Paris frå
1358.

Nye kommunevåpen skal vera ulike fra andre våpen som dei elles lett kunna
forvekslast med. Fastsettinga i kongeleg resolusjon blir gjort i form av ei kort
skildring, til dømes «På gull botn ei oppveksande svart bondestridsøks» for
Telemark fylkeskommune i 1970. Ved fastsettinga følgjer det med ei godkjend
teikning av våpenet i skjold og flagg som døme på riktig, heraldisk avbilding.

Under er eit galleri over kommunevåpena i Noreg som er i bruk i dag. For
kommunevåpen brukt av tidlegare norske kommunar, sjå tidlegare kommunevåpen i
Noreg.



https://nn.wikipedia.org/wiki/Italia

Italia (italiensk: Repubblica italiana) er eit land i Sør-Europa som ligg på den
italienske halvøya og dei to middelhavsøyane Sardinia og Sicilia. I nord blir
landet avgrensa av Alpane og møter landa Frankrike, Sveits, Austerrike og
Slovenia. Dei sjølvstendige statane Vatikanstaten og San Marino er enklavar i
landet.

Italia var kjernelandet for Romarriket. Etter at riket braut saman blei det delt
opp i fleire mindre statar der den viktigaste var Pavestaten. Landet var
sentralt i europeisk kulturhistorie, mellom anna utvikling av kunst, filosofi og
vitskap i mellomalderen og særleg renessansen.

Dagens Italia blei ein nasjonalstat først i 1861, då dei fleste statane på
halvøya blei sameina av kong Viktor Emmanuel II av Savoy-dynastiet. Dei som stod
bak samlinga var ministeren hans, Camillo Benso di Cavour, og generalen Giuseppe
Garibaldi, som blei ein nasjonal folkehelt. Roma sjølv blei halden av paven i
nok eit tiår og blei først del av Italia i 1870, med Vatikanet som ein fortsatt
sjølvstendig enklave.

Landet strekker seg frå Alpane i nord i ei velkjend støvelliknande form som er
omkransa av Middelhavet og Adriatarhavet. Det omfattar dessutan middelhavsøyane
Sardinia og Sicilia. Italia grensar til Frankrike, Sveits, Austerrike og
Slovenia. Det omsluttar òg to små land, San Marino og Vatikanstaten.

Italia er delt inn i 20 regionar: Abruzzo, Basilicata, Calabria, Campania,
Emilia-Romagna, Friuli-Venezia Giulia, Lazio, Liguria, Lombardia, Marche,
Molise, Piemonte, Puglia, Sardinia, Sicilia, Toscana, Sør-Tyrol, Umbria, Valle
d'Aosta og Veneto.

Roma har vore hovudstad sidan 1870, medan Torino og Firenze tidlegare har vore
hovudstad i landet.

De første vêrobservasjonane i historia vart gjort i Italia av store vitskapsmenn
som Evangelista Torricelli, Galileo Galilei og andre, og det er mykje
forskjellig vêr å observere i Italia. Landet strekker seg ut i Middelhavet og
ligg midt i leia for lågtrykk som flyttar seg rundt i havområda. Når lågtrykka
flyttar seg innover land gjev dei regn og torevêr, men intensiteten varierer
etter kvar ein er i landet og kva tid på året det er. Alpane og Appenninane har
meir vinterleg vêr, og er med på å skape lokale skilnadar i låglandet. Dei
hindrar òg til dels vêrfrontar frå Atlanterhavet å passere over landet.

Podalen som går på tvers av det nordlege Italia frå Torino til Venezia har
størst klimatiske skilnader i landet gjennom året. Sommaren her er varm, men av
og til lummer med torvêr og kraftige regnbyger om ettermiddagen. September er
som regel tørr og varm med mykje fint vêr før hausten vert fuktigare og
kjøligare. Frå desember til februar er dalen ofte dekt av ei kald tåke som kan
ligge i dagevis. Austlege delar av Podalen er òg utsett frå den kalde boravinden
frå Aust-Europa. Vinterstid er det vanleg med både regn og snø gjennom dalen,
men sjeldan særleg kraftig. Dei austlege områda av Podalen er tørrare enn dei
vestlege, og Venezia har t.d. ein midla årsnedbør på 770 mm, medan Milano i vest
har 1017 mm.

Nord for Podalen finn ein Alpane som har kjøligare og fuktigare vêr, og i høgda
her har ein alpint klima. Om vinteren kan det likevel vere sol og klårvêr i
høgda, medan Podalen ligg dekt av tåke. I høgder på rundt 1500 m kjem det om
vinteren rundt 50 cm snø kvar månad. Aostadalen er den tørraste delen av Alpane,
men vinternettene kan bli svært kalde. Om hausten kan det innimellom regne svært
kraftig i dei sørlege fjellsidene av Alpane, noko som kan føre til flaum. Det
kjem stort sett meir nedbør i den italienske delen av Alpane enn resten av
fjellområdet.

Områda sør for Podalen har middelhavsklima, og nordlege byar som Firenze og Pisa
har om vinteren mykje mildare vêr og meir sol enn t.d. Milano, og dei har langt
mindre tåke. Roma og Napoli har enno mildare vintrar. Somrane er berre litt
varmare langs vestkysten av Italia enn i Podalen, medan Adriaterhavskysten sør
for Bari, særleg rundt Tarantobukta, er blant dei varmaste områda i Italia.
Andre varme område er kysten rundt Det joniske havet, dei aller sørlegaste
områda av Italia og Sicilia. Vinteren i dei sørlegaste områda er milde, men ofte
fuktige med torevêr. Høgareliggande strøk i Sør-Italia, som vulkanen Etna, kan
av og til få overraskande kraftig snøfall om vinteren. Roma har ein normal
årsnedbør på 744 mm, medan Palermo på Sicilia har 512 mm.

Dei fleste innbyggjarane i landet er italienarar. Det finst tysk- og
franskspråklege minoritetar i Nord-Italia, og nokre andre små etniske
minoritetar.

Fleirtalet (85 %) er katolikkar, men det finst òg religiøse minoritetar av
protestantar, jødar og muslimar.

Italia er velkjent for sine kunst- og kulturtradisjonar. Her finst ei rekke
kjende byggverk frå oldtida og seinare, som Colosseum, det skeive tårnet i Pisa,
dogepalasset i Venezia og Peterskyrkja i Roma. Italiensk mat, vin, design,
litteratur, kunst, musikk (særleg opera) er kjende over heile verda.



https://nn.wikipedia.org/wiki/Debet_og_kredit

Debet og kredit er rekneskapstekniske nemningar som har motsette tydingar og som
kjem frå latin. Debet kjem frå debere, som tyder å skylde. Latin debitum tyder
gjeld. Kredit kjem frå latin credere, som tyder å tru.

Debet vert nytta når ein konto på eigendelssida (aktiva) aukar. For eksempel når
ein konto vert tilskrive pengar. Ein debetpost vil alltid ha sin motpost i ein
post som går til kredit. I resultatrekneskapen er ein debetpost ein kostnad
sidan kostnader reduserer resultatet, som igjen reduserer eigenkapitalen som er
ein kreditpost.

Kredit vert nytta når passiva i balansen aukar, dvs. auke av eigenkapital eller
gjeld. Tilsvarande nyttast nemninga når ein post på eigendelssida (aktiva) vert
redusert t.d. når pengar vert bokført ut av ein eigendelskonto. Kreditposten vil
alltid ha sin motpost til debet. I resultatrekneskapen er kreditpostar inntekter
sidan inntektene er med på å auke eigenkapitalen som ligg til kredit i balansen.

Debet og kredit er ikkje direkte intuitivt. For eksempel er inntekt koda som
kredit. Ein butikk vil samle saman ein dags fakturaer og kreditere eit beløp som
inntekt i resultatrekneskapen. Kundens bankkonto vil samstundes halde ein
debetbalanse som representerer den ubetalte fakturaen. Prinsippet om dobbel
bokføring har ein kjerne av debet og kredit.

Det kan også vere forvirrande at debet uformelt vert referert til som ei
betaling som i Debetkort eller Betalingskort og at kreditt er ei lånegrense
eller eit beløp som er innvilga av eit finansselskap som ei kredittgrense. I
desse tilfelle er bruken av Kredit og debet ei anna enn den strengt
rekneskapstekniske.



https://nn.wikipedia.org/wiki/Belgia

Kongeriket Belgia eller berre Belgia (nederlandsk: Koninkrijk België eller
België, fransk: Royaume de Belgique eller Belgique, tysk: Königreich Belgien
eller Belgien) er eit lite land vest i Europa. Landet grensar til Nederland,
Tyskland, Luxembourg og Frankrike. I tillegg er det ei lita kystline mot
Nordsjøen.

I romersk tid låg det som no er Belgia grovt rekna i den romerske provinsen
Gallia Belgica. Denne plasseringa i utkanten av Romerriket, på grensa mellom det
latinske og det germanske kulturområdet er framleis tydeleg i Belgia. Landet er
framleis kulturelt og språkleg delt i eit latinsk fransktalande og eit germansk
nederlandstalande område. Om lag 6 millionar talar flamsk (som berre i liten
grad skil seg frå nederlandsk) og om lag 4 millionar talar fransk. Dei fleste
flamsktalarane bur i Flandern, i nord, og dei fleste fransktalarane bur i
Vallonia, i sør. Brussel er offisielt tospråkleg, men dei fleste talar fransk.
Vallonsk skil seg noko frå «Brusselfransk». Det bur òg ein tysktalande minoritet
i aust.

I antikken var innbyggjarane i det som no er Belgia organiserte i gallo-romanske
og germanske stammar, som Julius Cæsar kalla «Belgae». Frå slutten av
mellomalderen og fram til 1600-talet var området eit viktig industrielt og
kulturelt senter i Europa. I tidsrommet frå 1500-talet fram til Belgia vart
erklært som uavhengig stat i 1830 var området ofte krigsskodeplass for dei
europeiske stormaktene. I det 20. hundreåret var Belgia ein med som ein av
grunnleggarane i EU og NATO.

I dei siste to tusenåra har området som i dag utgjer Belgia gått gjennom mange
demografiske, politiske og kulturelle omkastingar. Den fyrste veldokumenterte
historia går tilbake til den romerske invasjonen i det fyrste hundreåret før vår
tidsrekning. I boka De Bello Gallico (Gallerkrigane) skreiv Julius Cæsar: «Horum
omnium fortissimi sunt Belgæ» (Belgierane er dei mest verdfulle av alle). Då
frankarane stifta det merovingiske kongeriket, som på 700-talet vart til det
karolingiske riket, omfatta dette området som no er Belgia.

I mellomalderen var dei lågtliggande «nederlanda» splitta i mange føderale
småstatar. På 1300- og 1400-talet kom dei fleste av desse inn under
Bourgogneriket, med seinare på 1400-talet fekk dei ein større grad av
sjølvstende og tok til å kalla seg dei 17 provinsane.

På 1500-talet auka misnøya i dei sju nordlege kalvinistiske provinsane (det
noverande Nederland) med den sterkt katolske spanskekongen Filip II. I 1579 vart
det i Utrecht signert ein traktat, den sokalla Utrechtunionen (Unie van
Utrecht), som proklamerte sjølvstende frå den spanske krona for dei sju nordlege
provinsane. Ynskje om separasjon frå dei spanskstyrte sørlege provinsane hadde
både politiske og religiøse grunnar. Utrechunionen vert ofte sett på som
tuftinga av det uavhengige Nederland. I 1581 vart utrechtunione avløyst av «het
Plakkaat van Verlatinghe» og stifta Utrecht-unionen, som erklærte Nederland som
sjølvstendig stat og offisielt avsette spanskekongen Philippe II som
statsoverhovud.

Dei sytten provinsane vart med dette delte i to: «dei Sameinte Provinsane» i
nord og «Sørnederland» i sør. Opphavleg var dei nederlansktalande provinsane
Flandern, Brabant og Geldern med i dei sameina nordlege provinsane, men i løpet
av åttiårskrigen vart om lag heile Flandern, ein stor del ab Brabant og ein
liten bit av Geldern reokkuperte av Spania

Sørnederland vart administrert, stundom av dei spanske Habsburgarane og stundom
frå Austerrike. Fram til opprettinga av staten Belgia i 1830, vart området
fleire gong okkupert av franske styrkar og var ofte skodeplass for samanstøytar
med styrkar frå «dei Sameina Provinsane» i nord og med austerrikarane. Slaget
ved Peene, i 1677, førte til at ein liten snipp av Flandern vart lagt til
Frankrike.

Etter den franske revolusjonen og ei folkerøysting i 1792 vart Sørnederlanda
lagt til Frankrike. Dette gjorde slutt på dei spanske og austerrikske
ambisjonane i området. Etter at keisarriket til Napoleon gjekk til grunne vart
Kongeriket Nederlanda, som omfatta alle dei tre Benelux-landa, skipa i 1815.

I 1830 vart staten Belgia oppretta, etter at stormaktene Frankrike og England
hadde gått med på det. England pressa på for at den nye staten skulle vera eit
kongedøme og det var òg langt på veg England og Frankrike som bestemte kven som
skulle verta den fyrste belgiske kongen. Dei vart til slutt samde ein tyskar,
hertugen av Sachsen-Coburg, som vart innsett som Leopold I av Belgia.

I 1885 vart han etterfølgd av sonen sin, Leopold II, som er mest kjend for ved
hjelp av leigesoldatar ha okkupert Kongo og for den brutale måten han utbytta
landet og innbyggarane på. Ein veit framleis ikkje kor mange som vart drepne i
Kongo, men fleire forskarar meiner det var om lag 10 millionar. Leopold II var
òg kontroversiell i Belgia, og då han døydde var det ikkje alle som sørgde over
han. På grunn av internasjonalt press måtte han i 1908 formelt overføra Kongo
til den Belgiske staten, som stod som okkupasjonsmakt i Kongo heilt fram til
1960. Dette er eit av dei mørkaste kapitla i Belgia si historie og framleis er
det i nokre krinsar tabu å tala om kva som gjekk føre seg i Kongo.

Under 2. verdskrigen var Belgia okkupert av Tyskland. Etter frigjeringa i 1945
har landet hatt er rivande økonomisk utvikling. Belgia var med og stifta NATO og
EU og er i dag med i Euro-samarbeidet.

Då Belgia vart stifta i 1831 var landet ein einheitsstat med fransk som einaste
offisielle språk. Dette på trass av at dei fleste innbyggjarane tala germanske
språk (aust- og vest-flamsk, brabantisk, limburgsk heilt i sør-aust-belgia og
luxenburgsk, vallonsk, picardisk, gaumaisk og champenoisk i sørbelgia). Den
fyrste tida var skulevesen, rettsvesen og andre offisielle organ
franskspråklege.

I 1873 vart nederlandsk rettsleg akseptert som eit andre offisielt språk i
Belgia, men forvaltnings- og undervisningsspråk vart verande fransk. Då dei
tysktalande områda i aust i 1919 vart lagt til Belgia, fekk innbyggjarane der
halde på tysk som offisielt språk. Dermed kravde også dei flamskspråklege rettar
for språket sitt, og Belgia vart offisiellt eit trespråkleg land, med fransk,
nederlandsk og tysk som offisielle språk, delt etter tre geografiske soner.
Denne separasjonen i ulike språkgrupper fordelte over eit lite geografiske
område førte til fleire justeringar av grunnlova (1970, 1980, 1988-89 og 1993),
noko som førte til at Belgia enda opp som ei føderal statsform.

Belgia er eit konstitusjonelt monarki, med eit demokratisk vald parlament.
Parlamentet vert vald ved fleirtalsval og det er obligatorisk å røysta (som i
Hellas og Australia).

Den belgiske regjeringa er ansvarleg ovanfor parlamentet. Belgia har mange små
parti og regjeringa er som oftast ei koalisjonsregjering, sett saman av mange
parti. Dette fører ofte til ei etter måten svak regjering og til at det er
parlamentet som sit med den reelle makta i landet.

Belgia har eit landareal på 30 528 kvadratkilometer, og er delt inn i tre
geografiske regionar: Kystsletta i nordvest, det sentrale platået, og det
høgareliggande området Ardennane i søraust. Kystsletta består hovudsakleg av
sanddyner og dikelandskap. Dikelandskapet er landområde nær eller under havnivå,
der ein held havet ute ved hjelp av diker, eller sletter som er drenert ved
hjelp av kanalar. Det sentrale platået er eit jamnt område som sakte stig
innover i landet, og har mange fruktbare dalar og er irrigert av mange
vassvegar. Her finn ein òg meir kuperte område, inkludert grotter og små gjel.

Til slutt har ein Ardennane, som er meir kupert enn resten av landet. Det er eit
tett og kupert skogområde, som ikkje eignar seg så godt til jordbruk. Området
strekkjer seg inn i nordlege delar av Frankrike, og inn i Tyskland, der området
heiter Eifel. Det er her ein finn det meste av dyrelivet i Belgia. Det høgaste
punktet i Belgia, Signal de Botrange med 694 meter, ligg òg i dette området.
Belgia har relativt få naturlege innsjøar, og ingen av dei er store.

Belgia deler grenser med Frankrike (620 km), Tyskland (167 km), Luxembourg (148
km) og Nederland (450 km). Den totale landegrensa er 1 482 km, i tillegg til
73,1 km med kystlinje. Belgia er tilnærma det geografiske midtpunktet i
Vest-Europa, og alle dei store hovudstadane i Vest-Europa ligg innanfor 1 000 km
frå Brussel, som er hovudsetet for både EU og NATO. Frå søraust til nordvest er
landet 280 km langt, og frå nordaust til sørvest 222 km.

Belgia sitt klima er prega av mjuke overgangar. Vêret i Flandern er mykje likt
vêret i Nederland med kjølige vintrar og milde somrar (særleg viss ein flyttar
seg til indre strøk), og alle årstider har forholdsvis ofte regn, men sjeldan
særleg intenst. Sørover og inn i Vallonia vert klimaet meir kontinentalt med
litt kjøligare vêr om vinteren og eit par dagar mindre med nedbør. Snø er ikkje
uvanleg frå november til april. Skilnadane mellom nord og sør er likevel små.
Det høgare området i Belgia, kalla Ardennane, er i snitt 2-3 °C kaldare enn
resten av Belgia. Mesteparten av Ardennane, særleg Hautes Fagnes, er meir skya
og får om lag 300 mm meir nedbør i året enn områda i nord og vest.

Brussel får regn om lag annankvar dag i snitt, om sommaren meir regnbyeprega og
på vinteren meir i form av yr. Brussel sin nedbørsnormal er 855 mm i året.
Belgia har sjeldan ekstreme temperaturforhold verken sommar eller vinter, og
temperaturen i Brussel går frå om lag -17 °C om vinteren til 37 °C om sommaren i
dei mest ekstreme tilfella.

Kvar provins er delt inn i kommunar (gemeenten på nederlandsk, communes på
fransk og Gemeinden på tysk ).

Belgia ligg midt i eit av dei mest industrialiserte områda (Ruhr-London) i
verda. Historisk sett var Belgia det første landet på kontinentet som
gjennomførte den industrielle revolusjon, og det første landet som bygde ei
jarnbane på kontinentet.

Folketettleiken på 336/km² er ein av dei høgaste i Europa etter Nederland og
småstatar som Monaco.

Belgia har tre offisielle språk, nederlandsk, fransk og tysk. Meir enn
halvparten av landet snakkar nederlandsk (55 %), fransk er det nest største
språket (44 %). Til sist kjem tysk som vert snakka av ein liten minoritet (under
1 %).

Belgia sin hovudreligion er katolsk kristendom, 65 prosent høyrer til denne.
Resten høyrer til andre religionar som lutheranisme, islam og jødedom. Religion
var ein av hovudårsakene til at Belgia reiv seg laus frå det protestantiske
Nederland.



https://nn.wikipedia.org/wiki/Linux

Linux er eit operativsystem, tufta på open kjeldekode. Nemninga Linux gjeld
eigentleg berre Linuxkjernen, men vert òg nytta om heile Linuxdistribusjonar,
som i tillegg til Linuxkjernen inneheld mykje programvare, som fleire ulike
bibliotek, brukargresesnitt, verktøy og brukarprogram frå GNU-prosjektet.

Linux vart opphavleg utvikla for Intel 386-mikroprosessorar, men stør no fleire
ulike prosessorarkitekturar. Det vert nytta i alt frå personlege datamaskinar
til superdatamaskinar. Det finst òg fleire miniversjonar for små innbaka system
som mobiltelefonar og videokamera. For eksempel, er Linux brukt som kjerna i
mobiloperativsystemet Android.

Etter å ha vorte utvikla mest av einskilde entusiastar i byrjinga, har Linux
fått støtte av store selskap som IBM og Hewlett-Packard. Dette har gjort at
proprietære operativsystem som versjonar av Unix og Microsoft Windows har mista
marknadsdelar til Linux i tenarmarknaden. Tilhengjarar og mange analytikarar
gjev leverandøruavhengigheit, låge realiseringskostnadar, tryggleik, tilgjenge
til kjeldekode og stabilitet mykje av æra for denne framgangen.

Linuxkjernen vart opphavleg skriven som ein hobby av finnen Linus Torvalds,
medan han studerte ved Helsingfors universitet. Torvalds brukte opphavleg Minix
på datamaskina si, ei forenkla kjerne skriven av Andrew Tanenbaum for
undervisningsføremål i operativsystemdesign . Tanenbaum støtta ikkje utvidingar
i operativsystemet sitt, noko som fekk Linus til å skrive ein avløysar til
Minix. Sjølv om ein Minixkjerne opphavleg var naudsynt for å installere og køyre
Linux, gjekk Linux systemet raskt forbi Minix i funksjonalitet.

Den første versjonen av Linuxkjerna vart lansert på Internett i september 1991,
og den andre versjonen kom i oktober same året . Sidan den gongen har tusenvis
av utviklarar frå heile verda delteke i prosjektet. Eric S. Raymond sitt essay
The Cathedral and the Bazaar diskuterer utviklingsmodellen av Linuxkjernen og
liknande programvare.

Historia om GNU, eit fri-programvareprosjekt leidd av Richard Stallman, heng
tett saman med Linux-historia. GNU-prosjektet vart starta i 1983 for å utvikle
eit fullstendig Unix-aktig operativsystem, inkludert
programvareutviklingsverktøy og brukarprogram, alt som fri programvare. Ved
lanseringa av den første versjonen av Linuxkjerna hadde GNU-prosjektet produsert
alle naudsynte komponentar av dette systemet bortsett frå kjernen. Torvalds og
andre tidlege kjerneutviklarar tilpassa kjernen til å fungere med
GNU-komponentane for å skape eit fullverdig operativsystem. Kjernen er
lisensiert under GNU General Public License (GPL), men er ikkje del av
GNU-prosjektet. GNU-prosjektet har sin eigen kjerne, GNU Hurd, men den er
framleis under utvikling.

Pingvinen Tux er logoen og maskoten til Linux (det er mindre vanlege
representasjonar; sjå OS-tan). Namnet «Linux» var det Ari Lemmke, som fann på.
Han var administrator på ftp.funet.fi, og kalla FTP-mappa der Linuxkjenen fyrst
var tilgjengeleg ([1]) for Linux. Linux-varemerket (SN: 1916230) er eigd av
Linus Torvalds, registrert for «Computer operating system software to facilitate
computer use and operation.» Lisensieringa av varemerket vert no handsama av
Linuxmerkeinstituttet.

Grunna GNU-biblioteka og programma stammar nestan alle linuxdistribusjonar frå
eit fritt operativsystemprosjekt som er eldre enn linuxkjernen sjølv. Richard
Stallman og Free Software Foundation ynskjer at det kombinerte systemet
(uavhengig av distribusjon) skal verte referert til som GNU/Linux. Sjølv om
somme distribusjonar brukar dette namnet — især Debian GNU/Linux — omtalar dei
fleste systemet som Linux. Skiljet mellom Torvalds sin kjerne og
operativsystemet Linux er ei konstant kjelde til forvirring, og namnet fortset å
verta nytta i ulike tydingar.

I mars 2003 saksøkte SCO Group (SCO) IBM der dei skulda IBM for å ha bidrege med
delar av SCO sin intellektuelle eigedom til Linuxkjernen, og hadde brote vilkåra
i IBM sin unixlisens. I tillegg sende SCO ut brev til fleire selskap der dei
åtvara om at bruk av Linux utan å betale lisens til SCO kunne resultere i
søksmål, og hevda i pressa at dei kom til å saksøke individuelle Linux-brukarar.
Denne kontroversen har involvert søksmål frå SCO mot Novell, Daimler Chrysler
(delvis avvist i juli 2004), og AutoZone, medan Red Hat og andre har saksøkt
SCO. Til dags dato har SCO ikkje kunna syne fram prov på skuldingane om kopiert
kode. Den mest utfyllande dekkinga av saka er gjeven av Groklaw.

Linux er eigentleg berre ei operativsystemkjerne. Eit komplett operativsystem
krev i tillegg mykje meir funksjonalitet, som ulike programvarebibliotek,
brukargrensesnitt, verktøy, osv. Når Linux-kjernen vert kombinert med naudsynte
tillegg vert det kalla ein «Linux-distribusjon», ofte forkorta til «distro».
Linux-distribusjonar vert sett saman av individuelle personar, frivillige lag og
diverse profesjonelle organisasjonar. Dei inkluderer det meste av programvare og
visse prosessar for å installere det. Distribusjonar vert tilpassa mange
forskjellige føremål, inkludert lokaliserte omsetjingar, maskinarkitekturar,
tenarmasinar (nokre utan grafisk brukargrensesnitt), arbeidsstasjonr, Det finst
òg sanntidsversjonar tilpassa innbaka system. Nokre distribusjonar inneheld
berre fri programvare. På grunn av at storparten av tilleggsfunksjonaliteten er
tufta på open programvare med GNU-lisens vert Linux-distribusjonar ofte kalla
«GNU-Linux».

Ein typisk allbruksdistribusjon inkluderer Linuxkjernen, GNU-bibliotek,
kommandolinekonsoll (skall) og skrivebordmiljø, verktøy som kompilatorar og
feilfinnarar, pluss ei stor mengd brukarprogram som kontorprogram,
multimediaprogram, kommunikasjonsprogram, osb.

Tidlegare var det naudsynt med noko datakompetanse for å kunne installere og
konfigurera ein Linuxdistribusjon. På grunn av dette og at kjeldekoden er
tilgjengeleg har Linuxbrukarane tradisjonelt vore meir teknologisk orientert enn
brukarar av Microsoft Windows og Mac OS. Men etter kvart har Linux har vorte
meir brukarvenleg og for dei siste versjonane er ikkje brukarterskelen høgare
enn for Windows elle Mac OS. Linux har hatt vesentleg framgang tenarmaskinar,
tungreknarar, biletehandsaming, innbaka system og sanntidsoperativsystem.
Framgången på skrivebordsmarknaden, derimot, har gått mykje treigare.

Skrivebordmiljøa KDE og GNOME liknar mykje på kva ein finn i Mac OS eller
Microsoft Windows. Det finst og mange andre skrivebordsmiljø og fleire
tekstbaserte Unix-aktige kommandoskal. Grafisk Linux-programvare eksisterer for
mange nisjar, men framleis er det som regel større utval for proprietære
operativsystem.

Linux er hjørnesteinen i såkalla LAMP-tenarar (Linux, Apache, MySQL,
Perl/PHP/Python) som har nådd utbreidd popularitet mellom nettutviklarar, og no
er ein av dei vanlegaste tenarmaskinane.

Linux er òg ofte bruka i innbaka system. Låge kostnadar gjer det særs nyttig i
heimeelektronikkbokser (set-top box) og for maskiner som Simputer, ei datamaskin
retta særskild mot låginntektsfolkegrupper i utviklingsland. I mobiltelefonar er
det eit alternativ til mellom andre Symbian OS. I handheldte maskiner er det eit
alternativ til det dominerande Windows CE og Palm OS. Populære TiVo PVR brukar
og ein tilpassa versjon av Linux.

Linux er i stadig aukande grad nytta som OS i superdatamaskiner, no sist på
64-bit AMD Opteron i Cray XD1 [treng kjelde].

Linux var ein gong sett på som eit operativsystem som berre data-geekar kunne
bruke, men i dag er det mykje meir brukarvenleg, med mange grafiske grensesnitt
og applikasjonar med liknande funksjonalitet av dei i populære proprietære
operativsystem.

Marknadsdelen for skrivebordsbruk er framleis liten, men stadig veksande. I
følgje marknadsforskningsselskapet IDC brukte 25 % av alle filtenarar og 2,8 %
av skrivebordmaskiner Linux i 2002 [treng kjelde]. Fordelar som lågare
kostnadar, betre sikkerheit og leverandøruavhengigheit har resultert i eit
veksande interesse for Linux, både frå kommersielle føretak og frå offentlege
myndigheiter. Fleire statlege og private institusjonar, som dei kommunale
tenesstane til byen Munchen, spanske myndigheiter, Det franske parlamentet,
Industrial and Commercial Bank of China, Federal Aviation Administration i USA,
forsvarsdepartenentet i USA, ubåt-flåten til USA, nyttar Linux .

I tillegg må kanskje brukarar bytte ut sine gamle brukarprogram med nye, og
tilsvarande program kan i somme tilfelle ikkje vere tilgjengelege, eller der er
færre alternativ for nokre oppgåver, som til dømes dataspel. Vanlege program som
rekneark og tekstbehandlarar og nettlesarar er tilgjengeleg for linux i større
utval, og grunna fri distribusjon er det større valfriheit. Dei fleste Linux
distribusjonane har to eller fleire metodar for å installere programvare på,
fleire kontorprogram kjem no med eigne automatiserte installasjonsprogram.
Grunna motvilje til å endre det faktum at dei fleste nye maskiner kjem med
Windows pre-installert, går utbreiinga av nye skrivebordsystem sakte. Linux ser
likevel ut til å vera på gli i denne marknaden med fleire produsentar som
pre-installerer Linux, og mange organisasjonar som har hatt fire fem år med
erfaring med Linux. Marknadsdelane blir truleg større etter kvart som Linux blir
meir brukt på arbeidsplassar og skular, og fleire blir komfortable med å bruke
systemet.

Støtte for ny eller sjeldan/sær maskinvare forblir eit problem. Sjølv om mange
maskinvareutviklarar lagar linuxdrivarar, må storparten av tilgjengelege
drivarar tilverkast av frivillige etter at produktet er lansert. Ofte krev denne
utviklinga (bakvendt utvikling) mykje arbeid, sidan maskinvareleverandørane ofte
nektar å offentleggjere firmware eller maskinvarespesifikasjonar for sine
produkt.

Der har vore motstridande studiar om Linux sin brukarvennlegheits og kostnad
[treng kjelde]. Det tyske konsulentselskapet Relevantive, konkluderte i ei
studie frå 2003 med at brukarvennlegheita i Linux for spesifikke
skrivebordrelaterte oppgåver var «nesten tilsvarande Windows XP[treng kjelde].»
På den andre sida har Microsoft-sponsa studiar utført av IDC konkludert med at
det kostar meir totalt å bruka Linux samanlikna med Windows (høgare
TCO)[treng kjelde].

Linuxdistribusjonar har blitt kritisert for å bli oppdaterte uforutsigbart, og
difor er gjere kommersielle brukarar mindre komfortable med Linux enn med andre
system . Men somme observatørar hevdar at intervalla mellom
distribusjonsutgjevingar av Linux ikkje er verre, og ofte betre enn dei hyppige
utsettingane som ofte oppstår med andre operativsystem[treng kjelde]. Det store
talet av linuxdistribusjonar kan òg forvirre brukarar og
programvareleverandørar. Wheeler har samla informasjon frå fleire studiar av ope
kjeldekode, om marknadsdelar, stabilitet, og fleire studiar som spesifikt
granskar Linux.

Opphavleg var installasjon ei barriære mot adoptasjon av Linux-baserte system,
men prosessen har blitt gjort mykje enklare i seinare tid. Mange distribusjonar
er like enkle å installere som ein liknande versjonar av Microsoft Windows.
Mange distribusjonar inneheld mykje meir programvare enn Windows, slik at ein
ikkje treng bruka tid på ekstra installasjonar etter operativsystemet. Ein treng
normalt ikkje fikla med lisensnummer. PC-ar med Linux pre-installert er
tilgjengeleg frå fleire leverandørar.

Den vanlegaste måten å installere Linux på, støtta av alle store distribusjonar,
er å starte opp frå ein CD, eller DVD, som inneheld både
installasjonsprogrammet, operativsystemet og anna programvare. Slike CD-ar kan
brennast frå ei ISO-fil som ein først lastar ned, eller kjøper for ein låg pris.
Ein kan òg kjøpa ein pakke som ofte også inneheld manualar og kommersiell
programvare.

Somme distribusjonar, slik som Debian, kan bli installert med eit lite sett
diskettar. Etter installasjonen av eit basissystem, kan meir programvare leggast
til ved hjelp av Internett eller CD-ar.

Knoppix og diverse andre, kan køyrast direkte frå ein aktiv CD (live CD),
framfor å installere det til harddisken. På denne måten kan ein køyre linux utan
å gjere nokon endringar på innhaldet på platelageret. Andre minimale
distribusjonar, som til dømes tomsrtbt, kan køyrast direkte frå ein diskett utan
å måtte endre noko på harddisken.

Sjølv om mange distribusjonselskap no legg ned store ressursar for å utstyre
brukarane med avanserte, enkle og spesifikke installasjonar, har mange
nybyrjarar (særleg dei som tidlegare har nytta Microsoft Windows og Mac)
framleis kjensla av at skiftet er vanskeleg. Mange løysingar er utvikla for å
løyse desse problema. WinLinux, til dømes, let brukarar installere Linux på eit
eksisterade system. Etter nedlasting av arkivet (over 100 MByte) kan
installasjonsfila køyrast på same måte som ved installere eit Windows-program.
Etter installasjonen kan ein velja om ein startar opp med det gamle
operativsystemet, eller med Linux. Programvara er ein fullverdig
linuxdistribusjon. Skilnaden er at det ikkje er naudsynt å ein eigen partisjon
på platelagret, sidan Linux er installert på ein Windows-partisjon.

Virtual PC-teknologi gjer det mogleg å køyre Linux (eller eit vilkårleg anna OS)
på ei Windows-maskin. Virtual PC-programvara vil simulere eit isolert miljø der
Linux-systemet kan installerast. Etter at installasjonen er fullført kan den
virtuelle PC'en startast opp. Han vil fungere på same måte som ein standard PC
med Linux, men hastigheita og stabiliteten er dårlegare.

Konfigurasjon av dei globale innstillingar er lagra under /etc, medan
brukarspesifikke innstillingar er lagra i skjulte filer i brukaren si
/home-mappe. Nokre få program brukar ein konfigurasjonsdatabase i staden for
filer.

Der er ein mengde forskjellige måtar å endre desse innstillingane på. Den
enklaste måten er å nytte verktøy som fylgjer med distribusjonane, slik som SuSE
sin YaST eller Mandrake sitt «Control Center». Andre, som t.d. Linuxconf, Gnome
System Tools og Webmin er distribusjonuavhengige. Der finst òg
kommandolinjeverktøy som kan brukast til konfigurering. Sidan nesten alle
innstillingar er lagra i vanlege ASCII-filer kan dei òg endrast med ein
teksthandsamar.

Linuxkjerna inneheld full nettverkstøtte, basert på Internet Protocol, og
innebygd brannmur/router (Netfilter). Netfilter kan konfigurerast ved hjelp av
lågnivåskript, eller med verktøy som til dømes ufw, eller det tilhøyrande
grafiske brukargrensesnittet Gufw.

Ei rekkje program kan køyra windowsapplikasjonar under Linux, med varierande
nivå av suksess. WINE, Win4Lin og WINE-baserte program som Crossover Office og
Transgaming sin Cedega brukar eit applikasjonskompatibiliteslag som gjer det
mogleg å køyra somme windowsprogram på Linux med bortimot lik hastigheit (det er
attpåtil mogleg å køyre visse program raskare i Linux), utan å betala for ein
windowslisens.

VMware er eit proprietært maskinvarevirtualiseringprogram som køyrer andre
operativsystem på ei virtuell maskin med nær perfekt funksjonalitet, men med
monaleg dårlegare fart enn normalt. CPU-emulatorar (som Bochs eller QEMU) kan
brukast, men då med vesentleg lågare fart.

Teknisk brukarstøtte blir tilbydd av kommersielle aktørar og andre
linuxbrukarar, vanlegvis i nettforum, nyheitsgrupper og e-postlister.
Linux-brukargrupper («LUG»-ar) over heile verda hjelper mange brukarar, oftast
lokalt, og held ofte «installeringsfestar» der brukarar kan installere Linux med
ei hjelpande hand.



https://nn.wikipedia.org/wiki/Nynorsk

Nynorsk, før 1929 offisielt kalla landsmål, er sidan jamstillingsvedtaket av 12.
mai 1885 ei av to offisielle målformer av norsk; den andre er bokmål. Nynorsk
blir i dag nytta av om lag 10–15% av innbyggjarane i Noreg. Skriftspråket er
basert på nynorsk talemål, det vil seie dei moderne norske dialektane til
skilnad frå gamalnorsk og mellomnorsk. Når ein seier at nokon snakkar nynorsk,
meiner ein helst at dei snakkar nynorsk normaltalemål. Dei færraste
dialekttalande nordmenn seier at dei snakkar nynorsk, men det er ikkje uvanleg i
kjerneområda til nynorsken. Dette tilhøvet mellom tale og skrift ligg bak
målrørsla sitt slagord sidan 1970-talet: «Snakk dialekt – skriv nynorsk!»
Nynorske dialektar blir snakka over heile landet, men det er berre på Vestlandet
utanom dei største byene og i dei austlandske fjellbygdene at skriftspråket står
sterkt. Det vil seie at dei fleste dialekttalarane har bokmål som det primære
skriftspråket sitt.

Ein iaugefallande skilnad mellom nynorsk standardspråk og nynorske dialektar er
at standardspråket tradisjonelt er prega av purisme i ordtilfanget med
avgrensing mot ord av dansk og lågtysk opphav, sjølv om desse orda kan vere
utbreidde i dialektane. Skriftspråket har derfor helst brukt ord som kan førast
attende til gammalnorsk der slike har funnest i levande talemål. Formelt er
purismen no stort sett avskaffa, men mange tradisjonelle nynorskord er godt
innarbeidde og pregar det moderne skriftspråket.

Nynorsk normaltalemål er lite utbreidd utanfor situasjonar der ein er bunden av
manus, som nyheitsopplesarar og skodespelarar. Det gjer at born kjenner det
nynorske standardspråket dårlegare enn bokmål før dei lærer å lese, nynorsk vil
derfor i større grad enn bokmål lærast på skulen. Dominansen til bokmålet gjer
òg at dei som primært skriv nynorsk, både les og skriv meir bokmål enn
bokmålsbrukarar les og skriv nynorsk. Dei nasjonale media, inkludert TV, radio,
aviser, teikneseriar og bøker, er dei same over heile landet, så det er fyrst og
fremst gjennom regionale TV- og radiosendingar, region- og lokalaviser, skule,
yrkesliv (avhengig av yrke) og privat kommunikasjon at nynorsken står sterkare i
nynorskområda enn i resten av landet.

Sidan det nynorske standardspråket er mindre utbreidd enn bokmål i skrift og
tale, er nynorsk markert medan bokmål er umarkert. Det vil seie at
nynorskbrukarar oftare må forklare og forsvare sitt språkval. Det har nynorsk
sams med mange minoritetsspråk, og det kan forklare kvifor negative haldningar
til nynorsk er utbreidde.

I perioden frå svartedauden til reformasjonen i 1536 gjekk norsk språk gjennom
ein periode med store endringar og forenklingar. Ei viktig drivkraft i
språkendringane i perioden var kontakten med hanseatiske handelsmenn, det vil
seie nordtyskarar, og deira nedertyske språk. Ikkje minst gjeld det
ordtilfanget, som i stor grad vart bytta ut. Skandinavar og nordtyskarar kunne
såleis lettare forstå kvarandre, men med det resultatet at avstanden til dei
øynordiske språka islandsk og færøysk voks, og det nordiske språkområdet vart
delt.

Mens det gammalnorske språket var relativt einskapleg med små dialektskilnader,
var og er avstanden mellom dialektane i nynorsk mykje større. Utviklinga av
dialektane hadde likevel gått mykje i parallell, for eksempel er kasussystemet
sterkt svekka i alle dialektane, sjølv om nokre har bevart skiljet mellom
nominativ og dativ.

Den fyrste systematiske granskinga av det nynorske språket gjorde Ivar Aasen,
grunnleggjaren av norsk språkvitskap. På 1840-talet reiste han rundt i landet og
studerte dialektane. I 1848 publiserte han Det norske Folkesprogs Grammatik og i
1850 kom Ordbog over det norske Folkesprog. Den fyrste skissa av ein normal kom
i 1853 med Prøver af Landsmaalet i Norge. Aasen fullførte landsmålsnormalen med
publiseringa av Norsk Grammatik i 1864 og Norsk Ordbog i 1873.

Aasens arbeid byggjer på at dialektane hadde ein sams struktur som gjorde dei
til eitt språk og skilde dei frå dansk og svensk. Det sentrale for Aasen var
derfor å finne fram til og vise det strukturelle samsvaret mellom dialektane.
Alt målarbeidet til Aasen var tufta på dette synet, og det er klart og
prinsipielt formulert i dei fyrste linene i innleiinga til Norsk Grammatik:

Den språkvitskaplege følgja av teorien var at Aasen såg det som si oppgåve å
abstrahere einskapen i eit føreliggjande mangfald av dialektar. Då trong han eit
grunnleggjande kriterium i vurderinga av dei mange ulike formene, og dette fann
han i omgrepet «den fuldkomneste Form», som vart eit av dei mest sentrale
omgrepa i språkteorien hans. I 1846 definerte han omgrepet slik: «Som
fuldkomneste Form ansees den, der stemmer mest overeens med de beslægtede Ord,
med andre Ord af samme Slags, og med Formerne i det gamle Sprog. Saaledes er f.
Ex djup fuldkomnere end jup, Morgon fuldkomnere end Morgaa, Moron og Maaro, etla
fuldkomnere end esle og elsje.» Ingen einskild dialekt hadde alle dei fullkomne
formene: «Overalt tjener den ene Dialekt til at oplyse den anden; den
fuldkomneste Form findes snart i Agershuus, snart i Bergens, snart i
Kristiansands Stift».

Gjennom ei slik systematisk samanlikning kunne ein kome fram til eit samlande
uttrykk for alle norske dialektar, det Aasen sjølv kalla grunndialekten og som
Einar Haugen har kala protonorsk. Ut frå oppfatninga om eit protonorsk rangerte
så Aasen dialektane som meir eller mindre «ægte». Det var fleire motpolar til
omgrepa «norsk», «fullkommen» og «ægte», men dei to vanlegaste var «Bysprog» og
«uægte». Ut frå denne rangeringa kom dialektane i Hardanger, Voss og Sogn øvst
saman med nokre midlandske, som hallingmålet. Dialektane på det sentrale
Austlandet og særleg bydialektane enda i andre enden av skalaen som dei mest
«uægte».

Tanken om at granskinga skulle ende opp i et nytt skriftspråk, prega arbeidet
hans frå fyrste stund. Ein grunntanke for Aasen var at det skriftlege
normalmålet – grunndialekten – skulle vere nynorsk, ikkje gammalnorsk. Han tok
derfor ikkje med grammatiske kategoriar som ikkje lenger fanst i det levande
talemålet. Men samstundes skulle òg dei kategoriane som var arva frå gammalnorsk
og framleis fanst i talemålet, kome til uttrykk i skrift. Det har vorte sagt at
Aasen bygde på dialektane og brukte gammalnorsk som appellinstans der han var i
tvil om kva som var den fullkomne forma. Sidan Aasen avviste at ein fann alle
grunndialekten sine fullkomne former i ein einskild dialekt, måtte
landsmålsnormalen byggje på ei samanlikning mellom alle dialektane, der ein tok
ut det beste frå kvar av dei. Haugen har teke i bruk ordet rekonstruksjon
framfor konstruksjon, i og med at Aasen gjekk ut frå eit levende
talemålsgrunnlag. Han skreiv i 1965: «Aasen meinte han hadde funne eit språk,
medan andre sa han hadde funne opp eitt. Eg meiner vi no kan identifisere det
som ein rekonstruert, klassisk standard for dei norske dialektane.»

Gustav Indrebø har sett opp fire prinsipp som Aasen følgde innanfor denne
grunntanken i rekonstruksjonsarbeidet. Arne Torp og Lars S. Vikør har nemnt eit
femte:

I motsetning til dei fleste andre som gjekk med tankar om eit landsmål i
1840-åra, såg Aasen for seg eit nytt bruksspråk som skulle fungere i praksis, og
ikkje eit språk som berre skulle vere til stas og brukast til vitskaplege
føremål, som nedskriving av folkedikting. Derfor ville Aasen at det som vart
skrive på landsmål skulle vere mest mogleg einskapleg. Dess meir einskapleg det
var, dess meir attkjennande og lettlært vart språket, og dess større respekt
ville det få. Aasen var ein ihuga anti-ortofonist. Han hadde teke på seg den
vanskelege oppgåva å gjere eit skriftspråk av eit mangfaldig talemålsgrunnlag,
og ei streng gjennomføring av prinsippet om samsvar mellom tale og skrift ville
i utgangspunktet gjort oppgåva meiningslaus.

Det pedagogiske for Aasen låg i den stabile norma og den indre samanhengen i
språket. Det var hovudgrunnen til at han la så mykje inn på å motarbeide
variasjon i språkbruken og endringar i landsmålsnorma heilt frå 1850-åra til han
døydde. I tillegg til dei praktiske omsyna la Aasen vekt på at språket skulle ha
ei respektabel form. Dersom det skulle vere konkurransedyktig med dansk, måtte
det ha ein viss historisitet og drag som folk var vane med frå skriftspråka i
dansk og svensk. Begge omsyn verka inn då han følgde skriftsystemet i
nabospråka, og når han valde dei mest historiserande dialektformene.

Heilt frå byrjinga var det forskjellige syn blant målfolk på korleis
skriftnormalen skulle vere. Ivar Aasen var naturlegvis ein autoritet, men
tidlege målfolk som Aasmund Olavson Vinje, Arne Garborg og Olaus Fjørtoft
utvikla alle kvar sin variant. Lengst frå Aasen stod Fjørtoft, som argumenterte
for direkte samsvar mellom skrift og daglegtale, sjølv skreiv han på sin
sunnmørsdialekt. Den fyrste offisielle landsmålsrettskrivinga frå 1901 var
likevel stort sett i samsvar med Aasens landsmål.

Det var fyrst med samnorskpolitikken at normeringa av landsmålet tok ei anna
lei. Tanken var ved gradvise endringar i dei to skriftspråka å samle seg om éin
samnorsk normal. Den fyrste reforma i denne retninga var rettskrivinga av 1907
for riksmål. Dette var rett nok hovudsakleg ei reform av dansk skriftspråk i
retning av det dansk-norske talemålet, men hovudarkitekten bak denne reforma,
Moltke Moe, såg sjølv dette som det fyrste steget på vegen mot samnorsk.
Deretter følgde 1910-rettskrivinga i landsmålet og 1917-rettskrivingane i både
landsmål og riksmål. Alle desse reformene var relativt varsame i høve til det
som skulle kome, ikkje minst fordi dei mest radikale endringane var valfrie.

Fram til Rettskrivinga av 2012 hadde den nynorske skriftnormalen to nivå:
hovudformer som skulle brukast i lærebøker og av det offentlege
(læreboknormalen), og sideformer som var tillatne i elevarbeid og offisielt blei
rekna som korrekte. Ved denne siste rettskrivingsreformen blei ein del
sideformer tekne ut medan andre blei likestilte med hovudformer.

Det ein ofte fyrst tenkjer på når ein samanliknar nynorsk og bokmål, er
iaugefallande skilnader som ordformene eg og ikkje i motsetnad til jeg og ikke.
Som mange slike frekvente ord finst desse i mange variantar i dialektane, for
eksempel e(g)/æ(g), (e)i, je og ikkje, inte/ente, itt(e). Skilnaden mellom
bokmål og nynorsk er at medan bokmål hovudsakleg har henta formene frå det
danske skriftspråket eller det dansk-norske talemålet, er formene i det nynorske
standardspråket henta frå Aasens (re)konstruerte grunndialekt, og såleis meint å
representere alle dei ulike dialektformene.

Eit eksempel er formene hovud og hode som i dialektane òg kan heite håve,
hau(d), høvv, huvvu, huggu, hue og fleire. D-en i grunnforma hovud er for det
meste stum, bortsett frå i sunnmørsforma haud. Vokalen o har ofte ein open
uttale, det vil seie å eller ø, og dette finn vi i det sørvestlandske håve og
det trondheimske høvv. Ein slik open o kan òg bli til kort vokal som i høvv,
huvvu og huggu. De to siste formene har behalde endevokalen u og denne har
påverka o-en ved jamning. Elles kan trykklette endevokalar svekkast til e som i
håve og austlandsforma hue, eller forsvinne heilt (apokope) som i høvv. Vidare
er v etter kort vokal i nokre dialektar herda til g som i huggu, medan v-en i
andre tilfelle har falle bort som i den samandregne forma hau(d). Bokmålsforma
hode kjem på si side direkte frå det dansk-norske koinéspråket, truleg som eit
kompromiss mellom det danske hoved og det norske hue. Ei anna side av saka er at
både hode og andre former frå vårt største standardspråk no breier seg i
dialektane, truleg på grunn av bokmålet sin dominans og prestisje.

Eit anna eksempel er formene hol og hull. Igjen har vi en open o som forklarer
dialektformene hål, høl og håll. Bokmålsforma kjem på si side frå den danske
skriftforma (med den skilnaden at ein i dansk rettskriving forenklar doble
konsonantar i slutten av ord: hullet, men et hul).

Med unnatak av bergensk, har dialektane og det nynorske standardspråket tre
kjønn. Kjønna er inherente kategoriar hos substantiva, som har eigne
bøyingsmønster for kvart kjønn. I bokmål er hokjønn valfritt, alle hokjønnsord
kan òg vere hankjønn og bøyast deretter. Nokre av desse er vanlegast med
hokjønnsbøying, for eksempel jenta og kua, mens andre ofte får hankjønnsbøying,
for eksempel kvinnen og dronningen. Nokre ord er vanlege i begge former, for
eksempel boka eller boken.

I bokmål skil hankjønn og hokjønn seg frå kvarandre berre i eintal, for eksempel
reven og løva. Nynorsk skil òg i fleirtal: revar/revane og løver/løvene. Dette
skiljet blir uttrykt på ulike måtar i dialektane, for eksempel reva/revan(e) til
skilnad frå løve/løven(e), revær/revane til skilnad frå løver/løvene eller
rever/reva til skilnad frå løver/løvene.

Det som karakteriserer eit grammatisk kjønn, er likevel ikkje substantivbøyinga,
for kvart kjønn kan ha fleire bøyingsmønster. Det avgjerande er at kjønnet
styrer bøyinga av andre ord som kongruerer eller blir samsvarsbøygde med
substantivet. Dette gjeld determinativ og adjektiv. For eksempel determinativa
ein, eigen og min og adjektivet liten: ein liten rev, min eigen rev men ei lita
løve, mi eiga løve. Igjen kan det nøyaktige uttrykket vere ulikt frå dialekt til
dialekt, for eksempel en liten rev, min egen rev men e lita løve, mi ega løve
eller ein liten rev, min eigen rev men ei liti løve, mi eigi løve.

I bokmål brukar mange hankjønnsformene av determinativ og adjektiv òg i hokjønn,
slik at ein i praksis har to kjønn som i riksmål og dansk. Det vil seie at sjølv
om ein brukar a-ending i løva, skriv ein i konservativt bokmål en liten løve,
min egen løve. Det einaste unnataket er når min, din eller sin kjem etter eit
substantiv med a-ending, det heter alltid løva mi, ikkje *løva min. Elles er
hokjønnsformer som ei, lita, mi og eiga blant dei fremste kjenneteikna på
såkalla radikalt bokmål.

Perfektum partisipp og preteritum i nokre verbklasser endar på bokmål på -et.
Aasen hadde opphavleg med denne t-en i landsmålsnormalen, men sidan han er stum
i dialektane, vart han stroken alt i den fyrste offisielle rettskrivinga frå
1901. Eksempel er bokmålsformene skrevet og hoppet som i nynorsk skriftspråk
heitte skrive og hoppa. Den siste forma er òg tillaten i bokmål.

I 2005 kartla TNS Gallup talet nynorsk- og bokmålsbrukarar på oppdrag frå
Riksmålsforbundet.[treng kjelde] Dei kom fram til at 7,5% av nordmennene bruker
berre nynorsk når dei skriv, og at 5,5% bruker begge målformene. Desse reelt
tospråklege kan reknast som nynorskbrukarar, sidan stort sett berre folk som har
nynorsk som hovudmål er reelt tospråklege. I følgje denne undersøkinga er det
blant fylka i Noreg berre i Sogn og Fjordane nynorskbrukarane er i fleirtal –
også om vi reknar brukarar av begge målformene som nynorskbrukarar. Spørsmålet
intervjuobjekta fekk, var: «Når du skal skrive i private sammenhenger – benytter
du da som regel nynorsk, som regel bokmål/riksmål eller begge former omtrent
like mye?» Sidan år 2000 er det berre Riksmålsforbundet som har drive med slik
kartlegging av talet nynorskbrukarar. Språkrådet (som den gongen heitte Norsk
språkråd) tinga ei slik undersøking seinast i 1995.

Støtta til nynorsken er likevel breiare enn denne undersøkinga viser. Det syner
ei meiningsmåling offentleggjord 6. november 2006 der eit representativt utval
av innbyggjarane i Møre og Romsdal vart spurde om dei vil at administrajonsmålet
til fylket framleis skal vere nynorsk. Det var klart fleirtal for dette.

Den vanlege måten å sjå dette på, er likevel å rekne talet på kommunar i eit
fylke som har nynorsk eller bokmål som administrasjonsspråk, eller som er
språknøytrale. Da byggjer ein ikkje på meiningsmålingar med dei feilkjeldene
desse alltid har, men på offentleg statistikk. I Møre og Romsdal er til dømes 23
kommunar nynorskkommunar, 13 er nøytrale og berre to er bokmålskommunar. Fylket
har derfor nynorsk som administrasjonsspråk. Også om ein ser på talet på elevar
i nynorske grunnskulekrinsar mot bokmålskrinsar, er det fleirtal for nynorsk i
Møre og Romsdal. Da er talet 55% mot 45% i bokmålskrinsar. Også her kan ein
byggje på offisiell statistikk i staden for meiningsmålingar, og opplæringsmålet
i skulekrinsar vert avgjort i målrøystingar der det har vore reist krav om det.

Etter reglane i mållova er nynorsk fleirtalsmålform i fire fylke: Møre og
Romsdal, Sogn og Fjordane, Hordaland og Rogaland.

Dei aller fleste av desse, 88,8 %, er elevar i dei fire vestlandsfylka, men
sjølv på Vestlandet er nynorskelevane i mindretal då 41,0 % nyttar nynorsk.
Dette er grunna det store talet på bokmålselevar i og kring Bergen, Stavanger og
dei andre vestlandsbyane. På det sentrale Austlandet, langs kysten av Sørlandet,
i Trøndelag og Nord-Noreg finst det praktisk tala ikkje nynorskelevar. På
Austlandet og Sørlandet er dei lokalisert til desse regionane:
Nord-Gudbrandsdalen, Valdres, øvre Hallingdal, Vest-Telemark, Setesdalen og
Indre Agder.

Nynorsk hadde si største utbreiing til no i tida etter innføringa av
rettskrivinga av 1938, då ein tredel av elevane i grunnskulen hadde nynorsk som
hovudmål. Då stod målet sterkt ikkje berre på Vestlandet, men òg på indre delar
av Austlandet, og store delar av Sørlandet, i Trøndelag og Nord-Noreg. Det var
berre på låglandet på Austlandet og Finnmark der målet i det heile ikkje fekk
fotefeste. Nynorsk fekk heller ikkje innpass i byane kring kysten og landet
elles, noko som kan ha medverka til at målet fekk ein kraftig attergang etter
krigen.

Frå 1950-talet minska delen nynorskelevar kraftig til han stabiliserte seg på om
lag 17% frå 1970-talet til utpå 1990-talet. Nynorsken forsvann ut att som
skulemål der han kom seinast inn, og ikkje hadde støtte i bruk utanom skulen.
Sentraliseringa i samfunnet er òg ein viktig grunn til minkinga. Nynorsken står
nå attende med eit kjerneområde på Vestlandet og dei indre bygdene på Aust- og
Sørlandet. Sidan midt på 1990-talet har det vore ei jamn attergang på om lag 0,2
prosentpoeng pr år, særleg i distrikta kring byane på Vestlandet og i
Aust-Telemark har målet mista oppslutnad i desse åra. I heile landet har ein av
åtte elevar (12.4%) nynorsk som opplæringsmål i grunnskulen (2014).

Nynorskbrukarar som jobbar i norsk næringsliv har i regelen få opningar for å
bruke nynorsk, men må bruke riksmål/konservativt bokmål (eller engelsk) der
tekstane skal brukast eksternt eller representere firmaet. Dette betyr at det
enno blir utøvd mykje strukturell tvang i retning av riksmål/konservativt
bokmål. Statistikkar som viser til fordelinga av nynorsk og bokmål må tolkast ut
frå den strukturelle tvangen som blir utøvd i norsk næringsliv.[treng kjelde]

Nynorsken er likevel meir synleg i samfunnet under eitt i dag enn han nokon gong
har vore, særleg gjennom bruk i NRK fjernsynet. I TV 2 brukar dei òg ein del
nynorsk, men mest munnleg. Han er òg bruka i rimeleg grad av somme store
regionsaviser, medan dei største riksavisene framleis har eit faktisk forbod mot
nynorsk på redaksjonell plass. Dette gjeld VG, Dagbladet og Aftenposten. Derimot
har desse riksavisene opna for nynorskskrivande journalistar: Vårt Land,
Nationen, Dagsavisen og Klassekampen. Kong Harald kviar seg for å nytta nynorsk,
di hav ikkje vil vere «knote-konge». I dataverda finst det etter kvart stadig
fleire program og verktøy på nynorsk.

Likefullt fortsetter åtaka på nynorsken, serleg frå høgresida i politikken. Dei
seinare åra har det kome mange framlegg om å gjere sidemålet friviljug eller
berre munleg – dette er i praksis snakk om undergraving av nynorsken sin
posisjon som likesteld målform. Om ein ser nok fram i tid, uttalar fleire seg
pessimistisk om framtida for målet.



https://nn.wikipedia.org/wiki/Canada

Canada (òg skrive Kanada) er eit vidstrekt land lengst nord i Nord-Amerika. Det
er det andre største og eit av dei nordlegaste landa i verda. Canada utgjer
størstedelen av det nordamerikanske kontinentet og grensar til berre eitt anna
land, USA i sør og i vest, til Alaska.

Canada er ein føderasjon med mykje sjølvstyre for ti provinsar og tre
territorium, og har styresettet parlamentarisk demokrati og statsforma
konstitusjonelt monarki, med Dronning Elizabeth som statsoverhovud.

Landet har både tidlegare franske og tidlegare britiske koloniar, og er medlem
av både La Francophonie og Commonwealth of Nations. Fransk er hovudspråket i
Quebec. New Brunswick er tospråkleg, medan resten av landet hovudsakleg er
engelsktalande. Begge språka er offisielle i heile landet, men ein provins kan
velja om han skal vera tospråkleg eller velja eitt hovudspråk.

Økonomisk er landet industrialisert og teknologisk utvikla. Næringsvegane er
basert på rike naturressursar og handel med andre land, særleg naboen USA.
Canada er hovudsakleg sjølvforsynt med energi på grunn av relativt store
ressursar av fossile brennstoff, i tillegg til produksjon av kjerne- og
vasskraft.

Ein trur at namnet «Canada» kjem frå det huronske ordet kanata som tyder
'landsby', og som skildra busettinga Stadacona som låg der byen Québec ligg nå.
Kart laga av tidlege europeiske oppdagarar har «Canada» som namn på Ottawaelva,
og på St. Lawrence-elva nedanfor Montreal. Truleg har elva fått namn etter
landsbyen og området rundt namn etter elva igjen.

Dei kanadiske urfolka hadde budd i området i minst ti tusen år då vikingar frå
Grønland kom til Newfoundland og budde ei kort tid på L'Anse aux Meadows.
Franskmenn som kom på 1500- og 1600-talet blei meir vedvarande busettarar.

Etter Sjuårskrigen måtte Frankrike gje frå seg heile det nordamerikanske riket
sitt, og vestre Canada blei britisk, sjølv om dei fleste innbyggjarane fortsatt
var fransktalande.

Den britiske loven British North America Act i 1867 etablerte føderasjonen The
Dominion of Canada av dei fire provinsane Quebec, Ontario, New Brunswick og Nova
Scotia, og gav det nye landet ein grunnlov. Nye provinsar kom til etter kvart,
og landet fekk meir sjølvstyre, i 1931 med (Statute of Westminster) og i 1982
med nye endringar i grunnlova.

Dronning Victoria plasserte hovudstaden i Ottawa, midt i landet, for å minska
motsetningane mellom dei engelske og franske delane av landet. Det finst likevel
framleis gnissingar mellom dei to gruppene. Quebec har hatt to folkeavstemmingar
om provinsen skal riva seg laus frå Canada, og har ein aktiv språkpolitikk til
støtte for fransk imot det dei ser på som den engelske dominansen i landet.

Frå Atlanterhavet og Davissundet i aust strekkjer Canada seg til Stillehavet i
vest. I nord møter det Beauforthavet og Nordishavet. Sidan 1925 har landet òg
gjort krav på den delen av Arktis som ligg mellom 60 og 141 grader vest. Den
store flatevidda i landet er tynt utbygd, og heile 80 % av folket bur i den
tempererte delen av landet, 200 km eller mindre frå den sørlege landegrensa.

Den tettast folkesette delen av landet er i aust, i området rundt Great Lakes,
dei store sjøane, og i elvedalen til Saint Lawrence. Den kanadiske prærien ligg
vest for Ontario, i provinsane Manitoba, Saskatchewan og Alberta, og strekkjer
seg vestover mot Rocky Mountains, som deler Alberta og British Columbia i to.
Øyar av ulike storleikar, nokre av dei blant verdas største, omgjev den nordlege
delen av landet.

Canada består av ti provinsar og tre territorium. Provinsane har større
sjølvstyre frå dei føderale styresmaktene enn det territoria har.
Statsministeren i Canada, Paul Martin, uttalte i 2004 at han ynskte at
territoria på lenger sikt skulle få status som provins.

Som tidlegare britisk koloni og mål for mange britiske emigrantar, er kanadisk
kultur blitt sterkt påverka av den britiske. I tillegg har det fått mange
impulsar frå den mektige naboen sin i sør, USA. I nyare tid har òg andre
innvandrargrupper og dei kanadiske urfolka gjort sitt for å bli høyrde.

Canada har nokre nasjonale symbol, som bladet frå lønnetreet, som me finn igjen
både på det kanadiske flagget og riksvåpenet. Bladet har vore brukt som symbol
sidan tidleg på 1700-talet, og speglar kor vanleg og viktig lønnetreet har vore
for landet, særleg gjennom utvinning av lønnesirup.

Dei store skogane og dyra som bur der, som elg, bever og grizzlybjørn, er òg
blitt til symbol for landet. I tillegg er det velkjend for sitt ridande politi,
Royal Canadian Mounted Police eller berre Mounties, i lett kjennelege raude
uniformer.



https://nn.wikipedia.org/wiki/Israel

Israel, offisielt Staten Israel (hebraisk מְדִינַת יִשְׂרָאֵל, Medīnat Yisrā'el;
arabisk دولة إِسرائيل, Dawlat Isrāʼīl) er eit land i Vest-Asia ved søraustkysten
av Middelhavet. Det grensar mot Libanon i nord, Syria i nordaust, Jordan i aust
og Dei palestinske territoria som består av Vestbreidda og Gazastripa i høvesvis
aust og sørvest, Egypt og Aqababukta i Raudehavet i sør. Landet er geografisk
variert sjølv om det har relativt liten utstrekning. I grunnlova si definerer
Israel seg som ein jødisk og demokratisk stat, og det er det einaste landet i
verda med ein jødisk majoritet.

Den 29. november 1947, tilrådde SNs generalforsamling at ein implementerte
delingsplanen deira for Palestinamandatet. Den 14. mai 1948 erklærte David
Ben-Gurion, leiaren for Sionistorganisasjonen og Jødisk byrå for Palestina
«opprettinga av ein jødisk stat i Israels land, som skal heite Staten Israel»,
ein sjølvstendig stat som enda Palestinamandatet 15. mai 1948. Arabiske armear
frå nabolanda invaderte Palestina dagen etter og kjempa mot dei israelske
styrkane. Israel har sidan kjempa fleire krigar med dei nærliggjande
arabarlanda, og har i løpet av desse stridane okkupert Vestbreidda, Sinaihalvøya
(mellom 1967 og 1982), delar av Sør-Libanon (mellom 1982 og 2000), Gazastripa og
Golanhøgdene. Staten har annektert delar av desse territoria, mellom anna
Aust-Jerusalem, men grensa til Vestbreidda er omstridd. Israel har signert
fredsavtalar med Egypt og Jordan, men forsøk på å løyse den
israelske–palestinske konflikten har så langt ikkje ført til fred.

Det økonomiske senteret i Israel er Tel Aviv, medan Jerusalem er den mest
folkerike byen og hovudstaden i landet, sjølv om han internasjonalt ikkje vert
rekna som ein del av Israel.[merk 1]

Av etniske grupper i Israel finn ein askenasiske jødar, mizrahiske jødar,
palestinarar, sefardiske jødar, jemenittiske jødar, etiopiske jødar, bahrainske
jødar, beduinar, drusarar, og mange andre grupper. Folketalet i Israel, som talt
av Israelsk statistisk sentralbyrå, var i 2014 estimert til
8 146 300 innbyggjarar, og av desse var 6 110 600 jødiske, mange av blanda
etnisk bakgrunn. Den nest største folkegruppa i landet er arabarar, med
1 686 000 innbyggjarar (inkludert drusarar og dei fleste arabarane i
Aust-Jerusalem). Dei fleste israelske arabarane er muslimar, inkludert delvis
fastbuande beduinar. Resten er kristne og drusarar. Andre minoritetar er
maronittar, samaritanarar, svarte hebraiske isralittar, andre afrikanarar,
armenarar, tsjerkessarar, romfolk og andre. Det er òg mange utanlandske
arbeidarar og asylsøkjarar i Israel frå Afrika og Asia.

Israel er eit representativt demokrati med eit parlamentarisk system,
høvestalsval og allmenn røysterett. Statsministeren er regjeringssjef medan
presidenten har ei heller seremoniell stilling, og Knesset er det einkamra
lovgjevande organet i Israel. Israel er eit industriland og OECD-medlem, med den
43. største økonomien i verda etter nominell BNP i 2012. Israel har den høgaste
levestandarden i Midtausten og den tredje høgaste i Asia, og av dei høgaste
forventa levealdrane i verda.

Då sjølvstendet kom i 1948, tok landet namnet «Staten Israel» (Medinat Yisrael)
etter at forslag om andre historiske og religiøse namn som Eretz Israel
(«Israels land»), Zion og Judea, vart avslått.

Namna Israels land og barn av Israel har historisk synt til høvesvis det
bibelske Kongedømet Israel og heile den jødiske nasjonen. Namnet Israel viser
til patriarken Jakob (moderne hebraisk Yisraʾel, Isrāʾīl; gresk Ἰσραήλ Israēl;
«kamp med Gud») som i følgje Bibelen vart gjeven dette namnet etter at han vann
ein kamp med ein engel. Dei tolv sønene til Jakob var stamfedrar for
israelittane, òg kalla «dei tolv stammene i Israel» eller «barn av Israel».
Jakob og sønene hans hadde budd i Kanaan, men vart tvinga av svelt til å dra til
Egypt i fire generasjonar, før Moses, eit tippoldebarn av Jakob, førte
israelittane tilbake til Kanaan under flukta frå Egypt. Første gongen ordet
«Israel» er nemnt er på Merneptah-stelen i Det gamle Egypt (datert til
1200-talet fvt.).

Området vert òg kalla Det heilage landet, og er heilag for alle abrahamske
religionar inkludert jødedom, kristendom, islam og bahaitrua. Frå 1920 vart
heile regionen kalla Palestina (under Det britiske mandatet) fram til Israel
erklærte sjølvstende i 1948. Gjennom historia har området hatt forskjellige
namn, som Judea, Samaria, Sør-Syria, Syria Palestina, kongedømet Jerusalem,
provinsen Judea, Coele-Syria, Retjenu og Kanaan.

Namnet «Israels land», på hebraisk kalla Eretz Yisrael, har vore viktig og
heilag for jødane sidan bibelsk tid. I følgje Toraen, lovde Gud landet til dei
tre patriarkane for det jødiske folket. På grunnlag av Skrifta har dei tre
patriarkane blitt plassert til ein stad tidleg på 1000-talet fvt., og det første
Kongedømet Israel vart oppretta kring 1000-talet fvt. Etterfølgjande
israelittiske kongedøme og statar vart styrt periodisk over dei neste fire
hundre åra, og er kjend frå forskjelilge utanombibelske kjelder.

Det nordlege kongedømet Israel, i tillegg til filistiske bystatar, fall i 722
fvt., medan det sørlege Kongedømet Judea og fleire fønikiske bystatar framleis
eksisterte då regionen kom under Assyria. Då babylonarane kom til, vart Judea
til slutt erobra i 586 fvt.

Med det påfølgjande persiske styret vart regionen, som var delt mellom provinsen
Syria-Coele og seinare det sjølvstendige Yehud Medinata, gradvis utvikla attende
til eit bysamfunn, stort sett dominert av judearar. Den greske erobringa gjekk
stort sett føre seg utan motstand og interesse. Det vart innlemma i det
ptolemaiske og seinare Selevkideriket, og det sørlege Levanten vart kraftig
hellenisert, medan spaninga voks mellom judearane og grekarane. Det braut ut
strid i 167 fvt. med Makkabearopprøret, som førte til at det sjølvstendige
hashmoneiske kongedømet i Judea vart oppretta, som seinare utvida seg over det
meste av det moderne Israel, medan selevkidane gradvis mista kontroll i området.

Romarriket invaderte regionen i 63 fvt., og tok først kontroll over Syria, og
gjekk så inn i den hashmoneiske borgarkrigen. Kampen mellom pro-romersk og
pro-parthiske fraksjonar i Judea førte til at Herodes den store tok over makta
og til opprettinga av det herodiske kongedømet som ein judeisk vasallstat under
Roma. Då dette kongedømet forsvann vart Judea omgjort til ein romersk provins,
og ein valdeleg strid mellom jødane og gresk-romarane kulminerte i dei
jødisk-romerske krigane, og endra i omfattande øydelegging, utdriving og
folkemord. Det jødiske nærværet i regionen vart kraftig svekt då Bar
Kokhba-opprøret mot romarane mislukkast i år 132. Det var likevel eit lite
jødisk nærvær og Galilea vart eit religiøst senter. Mishnah og ein del av
Talmud, sentrale jødiske tekstar, vart skrivne på 100- til 300-talet i Tiberias
og Jerusalem. Regionen vart busett av hovudsakleg av gresk-romarar på kysten og
samaritanarar i åsane. Kristendommen utvikla seg gradvis på kostnad av romersk
heidenskap då området var under bysantinsk styre og vart omgjort til eit
bispedøme for austen i provinsane Palaestina Prima og Palaestina Secunda.
Gjennom 400- og 500-talet forma samaritanaropprøra landet med store
øydeleggingar av bysantinsk-kristne og samaritanske samfunn, og ein minke i
folketalet. Etter persarane erobra landet og grunnla det jødiske samveldet i
614, tok Austromarriket igjen over styret i 625 og forfallet og øydeleggingane i
regionen heldt fram.

I 635 vart regionen, inkludert Jerusalem, erobra av arabarar. Det var verande
under muslimsk kontroll med hovudsakleg muslimske folkesetnader dei neste 1300
åra. Kontrollen over regionen gjekk frå omajadane, abbasidane, og krossfararar
dei neste seks hundreåra, før området vart erobra i 1260 av Mamelukk-sultanatet.

I 1516 vart regionen erobra av Det osmanske riket og vart verande under tyrkisk
styre fram til slutten av første verdskrigen, då Storbritannia slo dei osmanske
styrkane og sette opp ein militær administrasjon i det tidlegare Osmanske Syria,
som Israel då var ein del av. I 1920 vart området delt under mandatsystemet og
vart ein del av Palestinamandatet.

Sidan byrjinga av eksilet hadde somme jødar håpa å vende attende til «Sion» og
«Israels land», men det var omstridd kor mykje krefter ein skulle bruke på å nå
eit slikt mål. Håpet og lengselen til jødane som levde i eksil vart formulert i
den hebraiske Bibelen, og er eit viktig tema i jødisk tru. Etter at jødane vart
forviste frå Spania i 1492, slo somme samfunn seg ned i Palestina. På 1500-talet
slo jødiske samfunn seg ned i Dei fire heilage byane—Jerusalem, Tiberias, Hebron
og Safed— og i 1697 leia rabbinaren Yehuda Hachasid ei gruppe på 1 500 jødar til
Jerusalem. På andre halvdel av 1700-talet slo austeuropeiske motstandarar av
hasidismen, kjend som perushim, seg ned i Palestina.

Den første bølgja av moderne jødisk innvandring til det osmansk-styrte
Palestina, kjend som den første aliyahen, byrja i 1881, då jødar flykta pogromar
i Aust-Europa. Sjølv om sionistrørsla alt eksisterte, er det den
austerriksk-ungarske journalisten Theodor Herzl som har fått æra for å starte
den politiske sionismen. Denne rørsla prøvde å opprette ein jødisk stat i
Israels land ved å heve det jødiske spørsmålet opp på eit internasjonalt nivå. I
1896 gav Herzl ut Der Judenstaat (Jødestaten), der han skreiv om visjonen sin
for ein framtidig jødisk stat. Året etter leia han den første sionistkongressen.

Den andre aliyahen (1904–14) byrja etter Chișinău-pogromen. 40 000 jødar slo seg
ned i Palestina, men nesten halvparten av dei flytta seinare ut att. Både den
første og den andre bølgja av immigrantar var hovudsakleg ortodokse jødar, sjølv
om den andre aliyahen inkluderte sosialistiske grupper som grunnla
kibbutz-rørsla. Under fyrste verdskrigen sendte utanriksminsteren Arthur Balfour
eit brev som sa:

Den jødiske legionen, ei gruppe hovudsakleg sionistiske frivillige, støtta
britane i erobringa av Palestina i 1917. Den arabiske motstanden mot det
britiske styret og den jødiske innvandringa førte til Palestinaopprøra i 1920 og
skipinga av ein jødisk milits kalla Haganah (som tyder «Forsvaret» på hebraisk),
som Irgun og Lehi, eller Stern Gang, paramilitære grupper som seinare vart skilt
ut. I 1922 gav Folkeforbundet Storbritannia mandat over Palestina under vilkår
som likna Balfour-erklæringa. Innbyggjarane var på denne tida hovudsakleg
arabarar og muslimar, og jødane utgjorde kring 11 % og kristne 9,5 %.

Den tredje (1919–1923) og fjerde aliyahen (1924–1929) førte kring 100 000 jødar
til Palestina. Til slutt førte framgangen til nazismen og den aukande
forfølginga av jødane i 1930-åra til den femte aliyahen, med kring 250 000
innvandrande jødar. Dette var ei stor årsak til Arabaropprøret i Palestina i
1936–1939 og førte til at britane innførte restriksjonar på jødisk immigrasjon
til Palestina med Det kvite papiret i 1939. Då land verda rundt avviste jødiske
flyktningar frå Holocaust hjelpte ei hemmeleg rørsle kalla Aliyah Bet jødar å
kome seg til Palestina. Mot slutten av andre verdskrigen hadde den jødiske
folkesetnaden i Palestina auka til 33 % av den totale folkesetnaden.

Etter andre verdskrigen hamna Storbritannia i ein hard kamp med det jødiske
samfunnet, då Haganah slo seg saman med Irgun og Lehi i ein væpna strid mot det
britiske styret. Samstundes søkte hundretusenvis av overlevande jødar frå
Holocaust eit nytt liv langt unna dei øydelegde samfunna i Europa. Yishuv prøvde
å føre desse flyktningane til Palestina, men mange vart avviste eller vart henta
inn og plassert i interneringsleirar i Atlit og Kypros av britane. I 1947
annonserte den britiske regjeringa at dei kom til å trekkje seg frå
Palestinamandatet, og sa at dei ikkje klarte å kome fram til ei løysing som var
akseptabel for både arabarar og jødar.

Den 15. mai 1947 avgjorde Generalforsamlinga til Dei sameinte nasjonane at ein
komité, Dei sameinte nasjonane spesialkomité for Palestina (UNSCOP), skulle
«skulle førebu ein rapport for Generalforsamlinga om Palestinaspørsmålet». I
rapporten føreslo det meste av komiteen ein plan for å erstatta det britiske
mandatet med «ein sjølvstendig arabisk stat, ein sjølvstendig jødisk stat og
byen Jerusalem ... den site under eit internasjonalt tilsynssystem. Den 29.
november 1947 vedktok Generalforsamlinga ein resolusjon som tilrådde ein
delingsplan.

Det jødiske byrået, som representerte jødane, aksepterte planen, men Den
arabiske ligaen og Den arabiske høgare komiteen i Palestina avslo planen. Den 1.
desember 1947, erklærte den arabiske høgare komiteen ein tre dagar lang streik,
og arabarar byrja å gå til åtak på jødiske mål. Jødane var i starten på
defensiven då borgarkrig braut ut, men kom gradvis meir på offensiven. Den
palestinsk-arabisk økonomien kollapsa og 250 000 palestinsk-arabarar flykta
eller vart drivne ut.

Den 14. mai 1948, dagen før Det britiske mandatet gjekk ut, erklærte David
Ben-Gurion, leiaren for Det jødiske byrået, «opprettinga av ein jødisk stat i
Eretz-Israel, som skal kallast Staten Israel». Den einaste referansen i tekst av
landegrensene til den nye staten er bruken av omgrepet Eretz-Israel.

Dagen etter gjekk armeane til fire arabiske land, Egypt, Syria, Transjordan og
Irak, inn i det som hadde vore det britiske Palestinamandatet, og starta den
arabisk-israelske krigen i 1948; Saudi-Arabia sendte ein militær kontingent som
vart leia av egyptarane. Jemen erklærte krig, men deltok ikkje i nokre militære
handlingar. I introduksjonen til kabelgrammet frå Generalsekretæren i Den
arabiske ligaen til SN sin generalsekretær den 15. mai 1948, gav Den arabiske
ligaen årsaker for at dei gjekk til krig, «I høve inngripinga til arabiske land
i Palestina for å gjenopprette lov og orden og for å hindre forstyrringar som
rår i Palestina frå å spreie seg til sine territorium og hindre ytterlegare
strid». Etter eit år med kampar, vart det erklært våpenkvile i 1949 og
midlertidige grenser, kjend som Den grøne linja, vart oppretta. Jordan
annekterte det som vart kjend som Vestbreidda, inkludert Aust-Jerusalem og Egypt
tok kontroll over Gazastripa. Dei sameinte nasjonane estimerte at meir enn
700 000 palestinarar vart kasta ut eller flykta under krigen frå det som vart
Israel.

Israel vart teken opp som medlem av Dei sameinte nasjonane etter ei avstemming
den 11. mai 1949. Dei første åra til staten, dominerte arbeidarsionistrørsla
leia av statsminister David Ben-Gurion israelsk politikk. Desse åra var markert
av ein tilstrøyming av Holocaust-overlevande og jødar frå arabiske og muslimske
land. Mange av dei hadde vorte forfølgde eller kasta ut av dei opphavlege landa
sine. Folketalet i Israel auka derfor frå 800 000 til to millionar mellom 1948
og 1958. I denne perioden vart mat, klede og møblar rasjonerte i det som vart
kalla nøysemdstida. Mellom 1948 og 1970, flytta kring 1 151 029 jødiske
flyktningar til Israel. Somme kom som flyktningar utan nokon eigedelar og vart
plasserte i midlertidige leirar kalla ma'abarot. I 1952 levde over 200 000
emigrantar i slike teltbyar. Behovet for å løyse krisa førte til at Ben-Gurion
signerte ein oppreisingsavtale med Vest-Tyskland som førte til masseprotestar av
jødar som var sinte for at Israel ønskte å aksepterte ein økonomisk kompensasjon
for Holocaust.

Emigrantar kom til Israel av forskjellige årsaker. Somme trudde på
sionistideologien, andre flytta for å unngå forfølging. Andre flytta med håp om
eit betre liv i Israel og mange vart kasta ut frå heimlandet sitt, som Irak.
Flyktningane vart ofte handsama forskjellig etter kvar dei kom frå. Jødar av
europeisk ætt vart rekna som viktige for å styrke og folkesetje Israel, så ei
fekk generelt lov å kome inn i Israel først og fekk dei fråflytta arabiske husa
som nye heimar. Jødar frå Midtausten og Nord-Afrika vart av mange askenasiske
jødar rekna som late, fattige og kulturelt og religiøst tilbakeståande, og ein
trugsel mot det etablerte samfunnet i Israel, og vart verande i transittleirane
i lengre tid. I 1950-åra auka levestandarden mellom dei askenatiske og
mizrahiske jødane så mykje at det utvikla seg spaningar mellom dei to gruppene.
Spaninga flytta seg ført til fiendskap under Wadi Salib-opprøra i 1959. Det var
òg andre opprør dei følgjande tiåra.

Immigrasjonen til Israel seint i 1940-åra og tidleg i 1950-åra vart støtta av
Det israelske immigrasjonsdepartementet og den ikkje-statlege Organisasjonen for
ulovleg immigrasjon, kalla Mossad le-aliyah bet. Begge gruppene hjelpte vanlege
immigrantar med ting som transport, medan sistnemnde òg utførte løynde
operasjonar i forskjellige land, særleg i Midtausten og Aust-Europa, der ein
meinte livet til jødane var i fare og det vanskeleg å flytte ut. Organisasjonen
for ulovleg innvandring heldt fram til dei vart oppløyst i 1953.

I 1950-åra vart Israel ofte angripen av palestinsk fedayeen, hovudsakleg frå den
egyptiskokkuperte Gazastripa, som førte til fleire israelske hemnåtak. Egypt
lukka i 1950 Suezkanalen for israelsk skipsfart og spaninga auka då
småtrefningar fann stad langs grensa til Israel. I 1956 vart Israel med ein
løynd allianse med Storbritannia og Frankrike med mål om få kontroll over
Suezkanalen, som egyptarane hadde nasjonalisert (sjå Suezkrisa). Israel tok
kontroll over Sinaihalvøya, men vart pressa til å trekkje seg attende av Dei
sameinte nasjonane mot ein garanti for retten til israelsk skipsfart i
Raudehavet og kanalen.

Tidleg i 1960-åra fanga Israel den nazistiske krigsforbrytaren Adolf Eichmann i
Argentina og førte han til Israel for ei rettsak. Rettsaka hadde stor innverknad
ved å setje søkjelyset på Holocaust. Eichmann vart den einaste personen som vart
avretta etter å ha blitt dømd i det israelske rettssystemet.

Sidan 1964 har arabiske land, som var uroa over dei israelske planane om å leie
vatn frå Jordanelva til kystslettene sine, prøvd å leie vasskjeldene til elva
bort, for å hindre Israel tilgang til denne vassressursen, og provosert strid
mellom Israel på den eine sida, og Syria og Libanon på den andre.

I følgje Dei sameinte nasjonane har striden om palestinske vassrettar, etter den
israelske okkupasjonen av Vestbreidda og Gazastripa i 1967, vore ein av dei
vanskelegaste konfliktane å løyse gjennom forhandlingane. Vassressursar har
blitt konfiskert for israelske busetnader i Ghor, palestinsk pumper i Jordanelva
er øydelagde eller konfiskert, og palestinarar hindra dei frå å nytte vatn frå
Jordanvassdraget eller bore nye brunnar for kunstig vatning. Israel har derimot
gjeve ferskt vatn og løyve til brunnar i dei jødiske busetjingane på Vestbreidda
og Gazastripa. Ei endeleg semje om vassressurane er blitt utsett til dei
endelege forhandlingane mellom dei to sidene finn stad.

Arabiske nasjonalistar leia av den egyptiske presidenten Gamal Abdel Nasser
nekta å anerkjenne Israel, og kravde at det skulle øydeleggjast. I 1966 hadde
det israelske-arabiske forholdet vorte så dårleg at det oppstod kampar mellom
israelske og arabiske styrkar. I 1967 kasta Egypt ut fredsbevarande styrkar frå
SN, som var stasjonart på Sinaihalvøya sidan 1957, og annonserte ein delvis
blokade av Israel sin tilkomst til Raudehavet. I mai 1967 byrja fleire
arabarland å mobilisere styrkane sine. Israel såg på desse handlingane som ein
casus belli. Den 5. juni 1967 gjekk Israel til eit preventivt åtak mot Egypt,
Jordan, Syria og Irak. I seksdagarskrigen synte det israelske militæret at det
var overlegent mot dei meir talrike arabiske fiendane. Israel klarte å erobre
Vestbreidda, Gazastripa, Sinaihalvøya og Golanhøgdene. Grensene til Jerusalem
vart utvida og innlemma Aust-Jerusalem, og Den grøne linja frå 1949 vart den
administrative grensa mellom Israel og dei okkuperte territorium.

Året etter møtte Israel mykje indre motstand frå palestinarar og egyptarar på
Sinai. Den viktigaste gruppa blant dei forskjellige palestinske og arabiske
gruppene var Palestinsk frigjeringsorganisasjon (PLO), oppretta i 1964, som i
starten forplikta seg til «væpna kamp som den einaste måten frigjere
heimlandet». Seint i 1960- og tidleg i 1970-åra gjekk palestinske grupper til ei
rekkje åtak mot israelske og jødiske mål verda rundt, inkludert ein massakre av
israelske idrettsutøvarar under sommar-OL i 1972 i München. Den israelske
regjeringa svarte med fleire attentat mot dei som organiserte massakren, en
bombing og eit raid mot hovudkvareteret til PLO i Libanon.

Den 6. oktober 1973, medan jødar feira Jom kippúr, gjekk egyptarane og syrarane
til eit overraskande åtak mot israelske styrkar på Sinaihalvøya og Golanhøgdene.
KRigen enda den 26. oktober med at Israel klarte å drive dei egyptiske og
syriske styrkane ut, men med store tap. Ei intern gransking frikjende regjeringa
for ansvaret for å ha mislukkast før og under krigen, men sinne frå ålmenta
tvang statsministeren Golda Meir til å gå av.

I juli 1976 utførte israelske kommandosoldatar ein redningsoperasjon der 102
gislar vart redda frå ein palestinsk gerilja ved Entebbe internasjonale lufthamn
nær Kampala i Uganda.

Valet til Knesset i 1977 markerte eit stort vendepunkt i israelsk politisk
historie då Likudpartiet leia av Menachem Begin tok kontrollen frå
Arbeidarpartiet. Seinare det året, reiste den egyptiske presidenten Anwar El
Sadat til Israel og talte føret Knesset og for første gongen anerkjende ein
arabisk statsleiar Israel. Dei neste to åra signerte Sadat og Begin Camp
David-avtalen (1978) og Den israelsk-egyptiske fredsavtalen (1979). Israel
trekte seg attende frå Sinaihalvøya og gjekk med på å gå i forhandlingar om
sjølvstyre for palestinarar på Vestbreidda og Gazastripa.

Den 11. mars 1978 førte eit PLO-geriljaraid frå Libanon til Kystvegmassakren,
der 38 israelske sivile vart drepne og 71 skadde. Israel svarte med å invadere
Sør-Libanon for å øydeleggje PLO-basar sør for Litani. Dei fleste PLO-soldatane
trekte seg attende, men Israel klarte å sikre sørlege Libanon fram til ein
SN-styrke og den libanesiske hæren kunne ta over. PLO fortsette snart åtaka mot
Israel. Dei neste åra infiltrerte PLO dei sørlege områda og bombarderte
sporadisk den andre sida av grensa. Israel utførte mange hemnåtak frå lufta og
bakken.

Samstundes gav regjeringa til Begin løyve til israelarane til å busetje seg på
den okkuperte Vestbreidda, og auka spaningar med palestinarane i området.
Jerusalemlova vart vedteken i 1980 og vart av somme trudd å på ny stadfeste
annekteringa til Israel frå 1967 av Jerusalem via eit regjeringsvedtak, og tente
på ny den internasjonale striden om statusen til byen. Ingen israelske lover har
definert området til Israel og inga lov nemner spesifikt Aust-Jerusalem som ein
del av Israel. Posisjonen til dei fleste medlemslanda i SN kjem til syne i dei
mange resolusjonane som erklærer handlingane til Israel om å busetje folk på
Vestbreidda, og pålegginga lovene sine og administrasjonen sin i Aust-Jerusalem,
som ulovlege eller ugyldige. I 1981 annekterte Israel Golanhøgdene, men dette
har aldri blitt godkjend internasjonalt.

Den 7. juni 1981 øydela det israelske flyvåpenet den einaste kjernereaktoren i
Irak, som vart bygd like utafor Bagdad. Etter ei rekkje PLO-åtak i 1982,
invaderte Israel Libanon for å øydeleggje basane som PLO nytta til å angripe og
sende missil inn i nordlege Israel. Dei første seks dagane av krigen, øydela
israelarane dei militære styrkane til PLO i Libanon og slo òg syrarane i landet.
Ei israelsk undersøking – Kahankomisjonen – heldt seinare Begin, Sharon og
fleire israelske generalar som indirekte ansvarleg for Sabra- og
Shatilamassakren. I 1985 svarte Israel på eit palestinsk terroriståtak på Kypros
med å bombe PLO-hovudkvarteret i Tunis. Israel trekte seg for det meste ut av
Libanon i 1986, men opprettheldt ein buffersone i grensesonen i Sør-Libanon fram
til 2000.

Den første intifadaen, eit palestinsk opprør mot det israelske styret, braut ut
i 1987, med bølgjer av ukoordinerte demonstrasjoar og vald på den okkuperte
Vestbreidda og Gaza. Dei neste seks åra, vart intifadaen meir organiserte og
omfatta økonomiske og kulturelle metodar for å hindre den israelske
okkupasjonen. Meir enn tusen menneske vart drepen i valden, mange av dei
steinkastande palestinsk ungdom. Som svar på stadige PLO-raid inn i nordlege
Israel, svarte Israel med på ny raide det sørlege Libanon i 1988. Med stigande
spaningar med Kuwaitkrisa, avfyrte israelske grensevakter mot palestinske
demonostrantar nær Al-Aqsa-moskéen i Jerusalem. 20 menneske vart drepne og kring
150 vart skadde. Under Golfkrigen i 1991, støtta PLO Saddam Hussein og irakiske
Scud-rakettar vart avfyrt mot Israel. Trass i offentleg raseri, tok Israel omsyn
til amerikanarane som bad dei ikkje å slå tilbake og delta i krigen.

I 1992 vart Yitzhak Rabin statsminister etter eit val der partiet hans bad om
kompromiss med naboane til Israel. Året etter signerte Shimon Peres på vegner av
Israel, og Mahmoud Abbas for PLO, Osloavtalen, som gav Dei palestinske
sjøvstyresmaktene rett til å styre delar av Vestbreidda og Gazastripa. PLO
anerkjende òg Israels rett til å eksistere, og bad om ein slutt på terrorismen.
I 1994 vart Den israelsk-jordanske fredsavtalen signert, og Jordan vart det
andre arabiske landet som normaliserte forholdet til Israel. Arabisk offentleg
støtte til avtalen vart øydelagd av at israelarane fortsette busetjingane og
kontrollpostar, og dei dårlegare økonomiske tilhøva. Den israelske offentlege
støtta til avtalen minka då Israel vart råka av ei rekkje palestinske
sjølvmordsåtak. Til slutt, då han var på veg heim frå ein fredsmøte i november
1995, vart Yitzhak Rabin myrda av ein høgrevridd jøde som var i mot avtalen.

Mot slutten av 1990-åra, trekte Israel, leia av Benjamin Netanyahu, set ut av
Hebron, og signerte Wye-avtalen, som gav større kontroll til Dei palestinske
sjøvstyresmaktene. Ehud Barak vart valt til statsminister i 1999, og eit nytt
millenium starta med at Israel trekte styrkar ut av Sør-Libanon og starta
forhandlingar med leiaren for Dei palestinske sjøvstyresmaktene Yasser Arafat og
den amerikanske presidenten Bill Clinton ved Camp David-toppmøtet i 2000. Under
møtet foreslo Barak ein plan for opprettinga av ein palestinsk stat, men Yasser
Arafat avslo forslaget. Etter at forhandlingane kollapsa og Likud-leiaren Ariel
Sharon på kontroversielt vis vitja Tempelhøgda, byrja Den andre intifaden, som
visstnok var planlagt på førehand av Yasser Arafat. Sharon vart statsminister i
valet i 2001. I perioden sin utførte Sharon planen sin om å einsidig trekkje seg
ut av Gazastripa og byggje Israel si sperring på Vestbreidda, for å stoppe
Intifadaen.

I juli 2006 gjekk Hizbollah til åtak på dei nordlege områda av Israel med
artilleri og bortførte to israelske soldatar, noko som førte til den månad lange
Libanonkrigen i 2006. Den 28. september 2014 øydela det israelske luftforsvaret
ein atomreaktor i Syria. I mai 2008 stadfesta Israel at dei var i
fredsforhandlingar med Syria med Tyrkia som meklar. Men mot slutten av året
gjekk Israel inn i nok ein konflikt då våpenkvilen mellom Hamas og Israel
kollapsa. Gazakrigen varte tre veker og enda etter Israel einsidig annonserte
våpenkvile. Hamas annonserte sin eigen våpenkvile, med sine eigne vilkår om
total tilbaketrekking av og opning av grenseovergangane. Trass i at verken
rakettutskytingane og dei israelske hemnåtaka stoppa heilt, held den skjøre
våpenkvilen seg. I det som vart sagt å vere svar på meir enn hundre palestinske
rakettåtak mot sørisraelske byar, byrja Israel ein operasjon i Gaza den 14.
november 2012, som varte åtte dagar.

Israel ligg heilt aust i Middelhavet, og grensar til Libanon i nord, Syria i
nordaust, Jordan og Vestbreidda i aust, og Egypt og Gazastripa i sørvest. Det
ligg mellom breiddegradene 29° og 34° N, og lengdegradene 34° og 36° E.

Det suverene området til Israel, utanom alle territoria erobra av Israel under
seksdagarskrigen i 1967, har eit areal kring 20 770 km² der 2 prosent er vatn.
Israel er så smalt at den eksklusive økonomiske sona i Middelhavet er dobbelt så
stor som landarealet. Det samla arealet etter israelske lov, inkludert
Aust-Jerusalem og Golanhøgdene, er 22 072 km², og det samla arealet under
israelske control, inkludert dei militært kontrollerte og delvis
palestinskstyrte territoria på Vestbreidda er 27 799 km². Trass i det vesle
arealet har Israel eit variert landskap frå Negevørkenen i sør til den indre,
frodige Jezreeldalen, fjella i Galilea, Karmelberget og mot Golan i nord. Den
israelske kystsletta ved Middelhavet er heim for 57 % av innbyggjarane i landet.
Aust for det sentrale høglandet ligg Jordandalen, som dannar ein liten del av
den 6500 km lange Riftdalen.

Jordanelva renn langs Jordandalen, frå Hermon gjennom Hulahdalen og
Genesaretsjøen til Daudehavet, det lågaste punktet på jordoverflata. Lenger sør
ligg Arabah, som endar med Eilatbukta, ein del av Raudehavet. Noko som berre
finst i Israel og på Sinaihalvøya er makhteshim, eller erosjonsbotnar. Den
største makhtesh i verda er Ramonkrateret i Negev, som måler 40 gonger 8 km. Ein
rapport om naturtilhøva i Middelhavet fann at Israel har flest planteartar per
kvardratmeter av alle Middelhavslanda.

Sjølv om Israel er eit forholdsvis lite land, har det ganske så variert vêr.
Kystområda har middelhavsklima med nedbør om vinteren. Den årlege nedbørsmengda
minkar derimot når ein flyttar seg sørover. Haifaområdet i nord får om lag 630
mm, medan områda nær grensa til Egypt ikkje har meir enn rundt 200 mm i året.
Kysten av Eilatbukta, heilt sør i Israel, får derimot nesten aldri nedbør (Eilat
som ligg her har ein normal årsnedbør på 29 mm), og dette er òg det varmaste
området i Israel. Her har ein vanlegvis rundt 20 °C om ettermiddagen i løpet av
vinteren, og godt over 30 °C frå april til november.

Åsane rundt Jerusalem er kjølige og forholdsvis fuktige i periodar om vinteren
og kan få litt snø eit par gonger i året (av og til kraftig), men òg lange
periodar med sol. Den tørre delen av året varer frå mai til oktober og har
behagelege temperaturar både på dagtid og nattestid. Jerusalem har ein årleg
nedbørsnormal på 529 mm, men frå mai til og med september er normalen berre 3
mm, og alt dette kjem normalt i mai.

Av og til, særleg seint på våren eller tidleg på hausten, kan ein austleg vind
sende temperaturane opp mot 40 °C over heile landet. På kysten av Daudehavet,
verdas lågastliggande område, er det som regel mykje varmare enn dei omliggande
områda. Vinteren er mild og solrik, men om sommaren kan ein få svært høge
temperaturar her, og dei fuktige sommarnettene kan vere trykkjande.

Den høgaste temperaturen målt i Asia (53,7 °C) vart registrert i 1942 i Tirat
Zvi kibbutz nord i Jordandalen.

Det finst forskjellige fytogeografisk regionar i Israel, på grunn av plasseringa
til landet mellom tempererte og tropiske soner, ved grensa til Middelhavet i
vest og ørkenen i aust. Dyre- og plantelivet i Israel er derfor særs variert.
Det finst 2 867 kjende planteartar i Israel. Av desse er er minst 253 artar
innførte eller ikkje naturlege. Det er 380 israelske naturreservat.

Israel vert styrt under eit parlamentarisk system som ein demokratisk republikk
med allmenn stemmerett. Eit parlamentsmedlem støtta av eit parlamentarisk
fleirtal vert statsminister—vanlegvis frå det største partiet. Statsministeren
er regjeringsleiar og leiaren av kabinettet. Israel vert styrt av eit 120 mann
stort parlament, kalla Knesset. Folk i Knesset blir valt basert på høvestalsval
av politiske parti, med ei valgrense på 2 %, som i praksis har ført til
koalisjonsregjeringar.

Parlamentariske val vert halde kvart fjerde år, men ustabile koalisjonar eller
mistillitsforslag av Knesset kan oppløyse ei regjering tidlegare. Dei
grunnleggjande lovene fungerer som ein uskreven konstitusjon. I 2003 byrja
Knesset ei offisiell grunnlov basert på desse lovene. Presidenten i Israel er
statsleiar med avgrensa og stort sett seremonielle oppgåver.

Israel har eit tredelt rettssystem. På det lågaste nivået er lagmannsretten, som
finst i dei fleste byar i landet. Over dei er tingretten, som tener både som
ankerett og domstol. Dei finst i fem av dei seks distrikta. Det tredje og øvste
nivået er høgsteretten, som ligg i Jerusalem. Han tener både som øvste ankerett
og høgsterett. Sjølv om Israel støttar måla til den internasjonale
straffedomstolen, men har ikkje ratifisert Roma-vedtekene, på grunn av uro for
høvet til å vere fri frå politisk upartiskheit.

Staten Israel er delt inn i seks administrative distrikt, kjend som mehozot
(מחוזות; eintal mahoz) – Sentral, Haifa, Jerusalem, Nord, Sør og Tel Aviv
distrikt, i tillegg til Judea- og Samaria-området på Vestbreidda. Heile Judea-
og Samaria-området og delar av Jerusalem og Det nordlege distriktet er ikkje
anerkjent internasjonalt som ein del av Israel. Distrikta er vidare delt inn i
femte underdistrikt kalla nafot (נפות; eintal: nafa), som igjen er delt inn i
femti naturlege regionar.

For statistiske årsaker vart landet delt inn i tre storbyområde: Tel Aviv
storbyområde (folketal 3 206 400), Haifa storbyområde (folketal 1 021 000) og
Beer Sheva storbyområde (folketal 559 700). Den største kommunen i Israel, både
i folketal og areal, er Jerusalem med 773 800 innbyggjarar i eit område på
126 km² (2009). Israelsk statistikk for Jerusalem omfattar òg Aust-Jerusalem,
som internasjonalt vert rekna som ein del av Dei palestinske territoria under
israelske okkupasjon. Tel Aviv, Haifa og Rishon LeZion er dei nest mest
folkerike byane i Israel med høvesvis 393 900, 265 600 og 227 600 innbyggjarar.

I 1967, som følgje av seksdagarskrigen, tok Israel kontroll over Vestbreidda,
inkludert Aust-Jerusalem, Gazastripa og Golanhøgdene. Israel tok òg kontroll
over Sinaihalvøya, men gav det attende til Egypt som ein del av fredsavtalen dei
i mellom i 1979. Mellom 1982 og 2000 okkuperte Israel ein del av Sør-Libanon, i
det som vart kalla tryggleikssonen.

Etter Israel erobra desse områda og fram til i dag har det vorte bygd busetnader
(jødiske sivile samfunn) og militære installasjonar. Israel innførte sivilrett i
Golanhøgdene og Aust-Jerusalem og gjeve innbyggjarane permanent borgarstatus og
valet om å søkje om statsborgarskap. Vestbreidda har vore under militær
okkupasjon og palestinarar i området har ikkje fått bli borgarar. Gazastripa er
sjølvstendig frå Israel utan israelske militære eller sivile, men Israel har
framleis kontroll over luftrommet og farvatnet utafor. Tryggleiksrådet til SN
har erklært annekteringa av Golanhøgdene og Aust-Jerusalem som ugyldig og ser på
territoria som okkupert.

I 1950 innførde Israel at Jerusalem var landets hovudstad. Regjeringsbygga og
andre sentrale kontor vart lagde til delar av Jerusalem kontrollerte av Israel.
I 1980 vart det gjort vedtak i det israelske parlamentet, Knesset, (hebraisk
כנסת knéset 'forsamling, arabisk كنيست kanīsat) at Jerusalem var Israel sin
"ævelege og udelelege« hovudstad med full religionsfridom for alle. Ei rekkje
land motset seg Israels val av hovudstad, og meiner at Israel okkuperer byen
etter seksdagarskrigen i 1967. Dei meiner at den endelege avklåringa av
Jerusalem sin status fyrst kan eiga rom etter opprettinga av ein palestinsk
stat. Desse landa har difor i protest oppretta sine ambassadar i andre større
byar, som Tel-Aviv, Ramat-Gan eller Herzliya. Det finst korso nokre få land som
har sine ambassadar i Jerusalem.

SNs Tryggingsråd tok samstundes fråstand frå denne lova i resolusjon 478. I tråd
med tidlegare praksis har dei fleste land med diplomatiske samband med Israel
difor etablert sine ambassadar i Tel-Aviv, den største byen i Israel, og den
fyrste og mellombelse hovudstaden inntil den israelske nasjonalforsamlinga
fyrste gongen vedtok at Jerusalem var landets hovudstad i 1950.

Medan det vert hevda at Jerusalem er tilknytt alle dei «tre monoteistiske
religionane» islam, kristendom og jødedom er det berre dei to sistnemnde som har
byen nemnt ved namn i sine religiøse skrift. Jerusalem er aldri nemnd i Koranen,
og det er diskutert innan islamske grupper kor «haram al-sharif», «den ytste
heilagdomen» i røynda låg, staden der Muhammed etter islamsk erveminne reid til
himmels på vengjehesten, Buraqen al-Buraq.

Israel har det største forsvarsbudsjettet i forhold til BNP av alle
industriland. Det israelske forsvaret består av hæren, luftforsvaret og marinen.
Det vart grunnlagd under den arabisk-israelske krigen i 1948. Forsvaret nyttar
seg òg av Det militære etteretningsdirektoratet (Aman), som arbeidar med Mossad
og Shabak. Det israelske militæret har vore involvert i fleire store krigar og
grensekonfliktar i løpet av den korte historia si, og er ein av dei mest erfarne
væpna styrkane i verda.

Dei fleste israelarane innkalt til militærteneste då dei er 18 år gamle. Menn
tener tre år og kvinner to til tre år. Arabiske borgarar i Israel (utanom
drusarar) og dei som held på med fulltids religiøse studiar er slepp
militærtenesta.

Militæret nytta seg av høgteknologiske våpensystem designa og produsert i
Israel, i tillegg til noko utanlandsk import. Sidan 1967 har USA vore ein
vesentleg leverandør av militærstøtte til Usrael. Det er venta at USA gjev
landet $3,15 milliardar kvart år frå 2013 til 2018. Arrow-missilet er ein av dei
få operasjonelle anti-ballistiske missilsystema i verda. Sidan Jom kippúr-krigen
har Israel utvikla eit nettverk av overvakingssatellittar.

Ein trur at Israel har kjernevåpen i tillegg til kjemiske og biologiske våpen.
Israel har ikkje signert ikkje-spreiingsavtalen for kjernevåpen Sidan Golfkrigen
i 1991, då Israel vart angripen av irakiske Scud-rakettar vart det krav for alle
heimar i Israel om eit forsterka bomberom.

Israel er konstant lågt på Global fredsindeks, der dei er rangert på 145. plass
av 153 nasjonar for fredlegheit i 2011.

Israel vert rekna som eit av dei mest økonomisk og industrielt utvikla landa i
Sørvest-Asia. I 2010 vart det medlem av OECD. Landet er rangert på tredjeplass i
regionen og på 38. plass i verda på lista til Verdsbanken over kor lett det er å
gjere forretningar i landet Landet har dei fleste NASDAQ-oppførte føretaka i
verda utafor Nord-Amerika. I 2010 var Israel rangert på 17. plass på lista over
dei mest økonomisk utvikla landa i verda.

Bank of Israel er den største banken i Israel og har ein valutareserve på 78
mrd. dollar.

Israel er eit leiande land i utviklinga av solenergi. Israel er ein global leiar
i vasskonservering og geotermisk energi, og er langt framme når det gjeld
teknologiar i software og kommunikasjon.

Israel har 18 096 kilometer med asfalterte vegar, and 2.4 million motor
vehicles. Talet på kjøretøy per 1 000 personar var 324, som er relativt lågt i
eit industriland. Israel har 5 715 rutebussar, driven av fleire selskap og det
største er Egged, som har ruter over det meste av landet. Jernbanelinjene
strekkjer seg over 949 kilometer og vert berre driven av det statseigde Israel
Railways (alle tala er frå 2008). Etter store investeringar tidleg til midten av
1990-åra har talet på togpassasjerar auka frå 2,5 millionar i 1990 til
35 millionar i 2008. Jernbanen transporterer òg 6,8 million tonn last per år.

Israel har to internasjonale flyplassar, Ben Gurion internasjonale lufthamn, som
er hovudflyplassen nær Tel Aviv-Yafo og Ovda lufthamn i sør, og fleire mindre
innanlandsflyplassar. Ben Gurion, som er den største flyplassen, hadde
12,1 million passasjerar i 2010.

Ved kysten av Middelhavet er Haifa den største og eldste hamna i byen, medan
Ashdod er ein av få djupvasshamner i verda som er bygd ut mot det opne havet. I
tillegg til desse er det ei mindre hamn i Eilat ved Raudehavet som hovudsakleg
vert nytta til handel med resten av Asia.

Turisme, særleg religiøs turisme, er ein viktig industri i Israel. Landet har
temperert klima, strender, arkeologisk stader og andre historiske og bibelske
stader, i tillegg til ein unik geografi, som trekkjer til seg mange turistar.
Dei mange tryggleiksproblema har derimot gått ut over industrien, men talet på
turistar er aukande. I 2013 vart det registrert 3,54 million turistar i Israel.
Det mest populære turistmålet er Vestmuren som 68% av turistane vitjar. Israel
har det høgaste talet på museum per innbyggjar i verda.

Tidleg i 2014 var folketalet i Israel estimert til 8 146 300 innbyggjarar, og av
desse var 6 110 600 jødar. Arabiske borgarar i Israel utgjer 20,7 % av det
totale innbyggjartalet. Dei site tiåra har mange emigrantar kome frå Romania,
Thailand, Kina, Afrika og Sør-Amerika. Dei eksakte tala er usikre, sidan mange
lev ulovleg i landet, men estimata er i området kring 203 000. Kring 92 % av
israelarane bur i urbane område.

I 2009 budde over 300 000 israelske borgarar i busetnader på Vestbreidda som i
Ma'ale Adumim og Ariel, og samfunn som eksisterte før staten vart oppretta, men
som vart gjenoppretta etter seksdagarskrigen, i byar som Hebron og Gush Etzion.
20 000 israelarar bur i busetjingar i Golanhøgdene. I 2011 budde 250 000 jødar i
Aust-Jerusalem. Det totale talet på israelske busetjarar er over 500 000 (6,5%
av den israelske folkesetnaden). Kring 7 800 israelarar budde i busetjingar på
Gazastripa, før dei vart evakuerte av styresmaktene i 2005.

Israel vart oppretta som eit heimland for jødane og vert ofte omtalt som Den
jødiske staten. Landet gjev alle jødar og dei som er av jødisk ætt rett til
israelsk borgarskap. Over tre fjerdedelar, eller 75,5 %, av folkesetnaden er
jødar. Kring 4 % av israelarane (300 000) er etnisk definert som andre, og er
etterkomarar av russiske jødar eller familiar som ikkje er jødiske etter
rabbinsk lov, men likevel kvalifisert for israelsk borgarskap. Kring 73% av
israelske jødar er israelskfødde, medan 18,4% er emigrantar frå Europa og
Amerika, og 8,6 % er emigrantar frå Asia og Afrika (inkludert Den arabiske
verda). Jødar frå Europa og det tidlegare Sovjetunionen og deira israelskfødde
etterkomarar, inkludert ashkenazi-jødar, utgjer kring halvparten av dei jødiske
israelarane. Jødar som flykta eller vart kasta ut av arabiske og muslimske land,
og etterkomarane deira, inkludert både mizrahi og sefardiske jødar, utgjer det
meste av resten av den jødiske folkesetnaden.

Israel har to offisielle språk, hebraisk og arabisk. Hebraisk er hovudspråket i
staten og vert snakka av dei fleste innbyggjarane, medan arabisk vert snakka av
den arabiske minoriteten. Mange israelske samfunn snakkar engelsk ganske godt,
og mange fjernsynsprogram vert sendte på engelsk, i tillegg til at engelsk vert
lært frå tidleg alder i skulen. Sidan landet har mange emigrantar, kan ein høyre
mange språk i gatene. På grunn av masseimmigrasjon frå det tidlegare
Sovjetunionen og Etiopia (kring 130 000 etiopiske jødar lever i Israel), Russisk
og amharisk vert mykje snakka. Meir enn ein million russisktalande emigrantar
kom til Israel frå det tidlegare Sovjetunionen mellom 1990 og 2004. Fransk vert
snakka av kring 700 000 israelarar, dei fleste frå Frankrike og Nord-Afrika.

Israel og Dei palestinske territoria utgjer ein stor del av Det heilage landet,
ein region som vert rekna som viktig i alle dei abrahamske religionane – jødar,
kristne, muslimar og Baha'istar.

Den religiøse tilhøyrsla til israelske jødar varierer stort: ei undersøking for
dei over 20 år synte at 55 % seier dei er «tradisjonelle», medan 20 % reknar seg
sjølv som «sekulære jødar», 17 % definerer seg sjølv som «religiøse zionistar»;
8 % definerer seg sjølv som «harediske jødar». Sjølv om dei ultraortodokse,
eller haredim, berre representerer 5 % av den israelske folkesetnaden i 1990, er
dei venta å representere meir enn ein femtedel av den jødiske folkesetnaden i
Israel innan 2028.

Med 16 % av folkesetnaden utgjer muslimar den største religiøse minoriteten i
Israel. Kring 2 % av innbyggjarane er kristne og 1,5% er drusarar.

Byen Jerusalem er særskild viktig for både jødar, muslimar og kristne, sidan det
ligg stader her som er sentrale i den religiøse trua deira, som den
israelskkontrollerte Gamlebyen der Vestmuren og Tempelhøgda, Al-Aqsa-moskéen og
Den heilage grav-kyrkja ligg.

Andre religiøst viktige stader i Israel er Nasaret (heilag for kristendommen som
staden der jomfru Maria fekk bodskapen om at ho bar Jesus i magen), Tiberias og
Safed (to av Dei fire heilage byane i jødedomen), Den kvite moskéen i Ramla
(heilag i islam som heilagdomen til profeten Saleh), og St. Georg-kyrkja i Lod
(heilag i kristendom og islam som grava til St. Georg eller Al Khidr).

Fleire andre religiøse landemerke ligg på Vestbreidda, som Josefsgrava i
Shechem, fødestaden til Jesus og Rakelgrava i Betlehem, og Patriarkgrotta i
Hebron.

Det administrative senteret for bahaitrua og Báb-heilagdomen ligg i Haifa og
leiaren for trua er gravlagd i Akko.

Israel har ei forventa skuletid på 15,5 år og ein lesekunne på 97,1% i følgje
Dei sameinte nasjonane. Det finst fem skuletypar i landet: statlege sekulære,
statleg religiøse, ultraortodokse, kommunale busetjingsskular, og arabiske
skular. Dei offentlege sekulære skulane er den største skulegruppa, og dei
fleste jødiske og ikkje-arabiske elevane i Israel går på desse. Dei fleste
arabarane sender barna sine på skular der arabisk er lærespråk.

Utdanning er obligatorisk i Israel for barn mellom tre og 18. Skulane er delt
inn i tre trinn med grunnskule (1.-6. klasse), ungdomsskule (7.-9. klasse) og
vidaregåande skule (10.-12. klasse), og endar med Bagrut, eit vitnemål etter ein
eksamen. Det hebraiske universitetet i Jerusalem og Tel Aviv universitet er
rangert blant dei 100 beste universiteta i verda. Israel er rangert på
tredjeplass i verda når det gjeld akademiske grader per innbyggjar (20 % av
folkesetnaden).

Den mangfaldige kulturen i Israel kjem frå den mangfaldige folkestanden. Jødar
frå diasporaer verda over har ført med seg kulturane og dei religiøse
tradisjonane til Israel, og skapt ein smeltedigel av jødiske tru og vanar.
Israel er det einaste landet i verda som nyttar hebraisk kalender. Offentlege
fridagar og skuleferiar vert styrt av dei jødiske heilagdagane, og den
offisielle kviledagen er laurdag, sabbaten. Den arabiske minoriteten i Israel
har òg påverka israelsk kultur i område som arkitektur, musikk, og mat.

Israelsk litteratur består hovudsakleg av dikt og prosa skriven på hebraisk, som
ein del av den hebraiske renessansen som talespråk sidan midten av 1800-talet,
sjølv om ein liten del av litteraturen òg vert publisert på andre språk, som
engelsk. Etter lova må det trykkast to kopiar av alle trykte materiale i Israel,
som skal lagrast i Det israelske nasjonalbiblioteket ved Det hebraiske
universitetet i Jerusalem. Frå 2001 gjeld lova òg lyd- og videoinnspelingar, og
andre ikkje-trykte media.

I 1966 delte Shmuel Yosef Agnon nobelprisen i litteratur med den tysk-jødiske
forfattaren Nelly Sachs. Leiane israelske diktarar har vore Yehuda Amichai,
Nathan Alterman og Rachel Bluwstein. Internasjonale kjende romanforfattarar frå
Israel er mellom andre Amos Oz, Etgar Keret og David Grossman. Den
israelske-arabiske satirikaren Sayed Kashua (som skriv på hebraisk) er òg
internasjonalt kjend.

Israelsk musikk er påverka av musikk frå heile verda: sefardisk musikk,
hasidiske melodiar, magedansmusikk, gresk musikk, jazz og poprock er alle ein
del av musikkmiljøet.

Sirkeldansen hora vart introdusert av dei første jødiske busetjarane, og var
tidleg populær i kibbutzar og utanforliggande samfunn. Han vart eit symbol på
sionismen og høvet til å oppleve glede under enkle kår. Han spelar i dag ei
viktig rolle i moderne israelsk folkedans og vert ofte framført ved bryllaup og
andre feiringar, og i gruppedansar over heile Israel.

Av dei verdskjende orkestera i Israel finn ein Israel filharmoniske orkester,
som har vore i drift i over 70 år og som i dag spelar meir enn 200 konsertar i
året. Mange kjende musikarar kjem frå Israel, og somme har blitt internasjonale
stjerner. Itzhak Perlman, Pinchas Zukerman og Ofra Haza er av dei mest
internasjonalt kjende musikarane som er fødde i Israel.

Israel har delteke i Eurovision Song Contest nesten kvart år sidan 1973, og
vunne konkurransen tre gonger, og vore vertsland to gonger. Eilat har sin eigen
internasjonale musikkfestival, Raudehavet jazzfestival, kvar sommar sidan 1987.

Israel er heimstad for mange palestinske musikarar, som den internasjonalt
kjende oudspelaren og fiolinvirtuosen Taiseer Elias, songaren Amal Murkus, og
brørne Samir og Wissam Joubran.

Ti israelske filmar har vore nominerte til Oscarprisen for beste utanlandske
film. Teateret står sterkt i Israel med tradisjonar som jiddisk teater frå
Aust-Europa. Habima teater i Tel Aviv vart bygd i 1918 og er det eldste
teaterselskapet i Israel og nasjonalteater. Palestinsk israelske filmskaparar
har laga mange filmar om Midtausten-konflikta og statusen til palestinarar i
Israel, som Mohammed Bakri-filmen Jenin, Jenin frå 2002 og The Syrian Bride.

Det israelske kjøkenet består av lokale rettar i tillegg til rettar ført til
landet av jødiske emigrantar. Sidan landet vart oppretta i 1948, og særleg sidan
slutten av 1970-åra, har israelsk fusjonsrettar blitt utvikla. Det meste av den
israelske maten er kosher og tilberedt i høve jødisk halakha. Det meste av
folkesetnaden er anten jødiske eller muslimar og svin vert derfor særs sjeldan
ete i Israel.

Makkabiaden, ein olympiske leikar-aktig konkurranse for jødiske og israelske
idrettsfolk, vart starta i 1930-åra og har vorte halde kvart fjerde år sidan den
gong. I 1964 var Israel vertskap for og vann den asiatiske meisterskapen i
fotball. I 1970 klarte det israelske herrelandslaget i fotball å kvalifisere seg
for verdsmeisterskapen i fotball, som vert rekna som den største bragda innan
israelsk fotball.

Asialeikane i 1974 vart halden i Teheran og var dei siste Asialeikane som Israel
deltok i, sidan mange av dei arabiske landa nekta å konkurrere med Israel.
Israel vart ekskludert frå Asialeikane i 1978 på grunn av dei høge
tryggleikskostnadane om dei skulle delta. I 1994 let UEFA Israel og alle
israelske idrettsorganisasjonar få konkurrere i Europa.

Dei mest populære idrettane i Israel er fotball og basketball. Maccabi Haifa,
Maccabi Tel Aviv, Hapoel Tel Aviv og Beitar Jerusalem er dei største
idrettsklubbane. Maccabi Tel Aviv, Maccabi Haifa and Hapoel Tel Aviv har delteke
i UEFA Champions League og Hapoel Tel Aviv nådde kvartfinalen i UEFA-cupen.
Maccabi Tel Aviv BC har vunne Europacupen i basketball seks gonger. Den
israelske tennisstjerna Shahar Pe'er var i 2011 rangert på 11. plass i verda.

Sjakk er ein stor sport i Israel. Det finst mange israelske stormeisterar.
Israel er vertskap for ein årleg internasjonal sjakkonkurranse og var vertskap
for verdsmeisterskapen i sjakk i 2005. Sjakk står på timeplanen på somme skular
i Israel. Byen Beersheba har vorte eit nasjonalt sjakksenter. På grunn av dei
mange sovjetiske immigrantane har byen fleire stormeistrar i sjakk enn nokon
annan by i verda. Den israelske stormeisteren Boris Gelfand vann
verdsmeisterskapen i 2009 og i 2012 var han tapande finalist mot Anand.

I 2014 hadde Israel vunne sju olympiske medaljar sidan den første i 1992,
inkludert ein gullmedalje i brettsegling i sommar-OL 2004. Israel har vunne over
100 gullmedaljar i Paralympics.

Det finst israelske media på over ti ulike språk, med hebraisk som det
viktigaste. Nokre kjende aviser er Yedioth Ahronoth, Israel HaYom, Maariv,
Haaretz, The Jerusalem Post, russiskspråklege Vesti og arabiskspråklege
Al-Ittihad og Kul al-Arab. Landet har fleire private tv-kanalar og ein
statskringkastar, Israel Broadcasting Authority.

I 2014 vart Israel rangert på 96. plass av 180 land av Reporters Without
Borders' på pressefridomsindeksen, nummer to etter Kuwait (91) i regionen
Midtausten og Nord-Afrika.



https://nn.wikipedia.org/wiki/URL

URL er kort for Uniform Resource Locator og viser til «adresser» på Internett.
URL er ei form for URI (Uniform Resource Identifier), og dei to omgrepa blir
ofte blanda saman. URLar er ofte sette saman av bokstavar og ord, og blir gjerne
brukt i staden for IP-adresser, som er kombinasjonar av tal.

URLen blei skapt i 1994 av Tim Berners-Lee, Marc Andreessen, Mark P. McCahill,
Alan Emtage, Peter J. Deutsch og Jon Postel som del av den nye verdsveven.
Utforminga baserte seg på unixadresser, som brukte skråstrekar til å skilja
mellom ulike nivå i adressa. Tim Berners-Lee har seinare uttalt at han angra på
bruk av punktum i servaraddessa, og på dei to skråstrekane først i adressa.

Den første delen av ein URL seier som regel kva internettprotokoll som skal
brukast. Opphavleg kommuniserte brukarprogram på ulike datamaskinar via eigne
propritære protokollar, men etter kvart vart det utvikla eit standardisert
protokollhierarki med fleire lag. På toppen av dette hierarkiet finn ein
applikasjonsprotokollar, som til dømes ftp, http, smtp, osb.



https://nn.wikipedia.org/wiki/Nederland

Kongeriket Nederland eller berre Nederland (nederlandsk: Koninkrijk der
Nederlanden eller Nederland) er eit lite, men tett folka land nordvest i Europa.
Det har kyst mot Nordsjøen og grenser i tillegg til Tyskland og Belgia. Landet
blir nokre gonger feilaktig kalla Holland, men dette er berre to av provinsane i
Nederland (Noord Holland og Zuid Holland).

Nederland er eit særs flatt land, og berre dei søraustlegaste områda, som
strekkjer seg sørover langs grensa mellom Belgia og Tyskland mot Ardennane, har
åsar som bryt hundremetergrensa. Vaalserberg er det høgaste punktet med 322,7
meter over havet. Den vestlege halvdelen av landet ligg i snitt 1 meter over
havet og mange område ligg til og med under havnivå, verna av dike langs kysten
og langs dei mange elvane og kanalane.

Heilt sidan mellomalderen har menneske forma landskapet i Nederland ved hjelp av
dike. For å verne mot flaum vart landsbyar og gardar bygd på menneskeskapte åsar
kalla terps før år 1000, og etter kvart bygde ein dike mellom desse. Samstundes
drenerte bøndene myrområde for å at desse kunne dyrkast. Den opptørka torva i
desse områda vart derimot komprimert av denne prosessen og heile terrengnivået
sokk. Dette førte til at områda måtte drenerast på ny og at terrengnivået sokk
ytterlegare. Det vart bygd fleire dike og etter kvart oppstod det eit komplisert
dikesystem som gjekk på kryss og tvers. Det vart nytta vindmøller til å pumpe ut
vatn frå den tørre sida av dika, og seinare nytta ein òg vindmøller til å tømme
heile innsjøar slik at ein fekk dei kjende polderane.

Flaumane har òg til stor grad forma landskapet i Nederland. Ein kraftig storm og
stormflod i 1134 skapte øygruppa Zeeland. St. Elizabeth-flaumen i 1421 tok mange
menneskeliv då dika brast og danna våtmarksområde Biesbosch, som i dag er ein
nasjonalpark. Ein flaum på 1200-talet skapte Zuiderzee, som i dag er lukka og
omdanna til IJsselmeer. Dei menneskeskapte endringane har til tider gjort
flaumkatastrofane større. og på 1900-talet vart to enorme byggprosjekt sett i
verk for å ende den verste flaumfaren ein gong for alle, Zuidezeeprosjektet og
Deltaprosjektet. Deltaprosjektet vart starta etter Nordsjøflaumen i 1953 og stod
først ferdig i 2002.

To store elvar renn gjennom Nederland, Rhinen og Maas. Desse elvane forgreinar
seg i Nederland og dannar eit særs komplisert system der dei forskjellige
bielvane renn i hop, forgreinar seg vidare og renn inn i kvarandre igjen. I
tillegg er det bygd kanalar mellom elvane. Waal er i dag den største greina av
Rhinen, men tidlegare har andre elvar hatt denne rolla. Det meste av vatnet renn
mot dei sørvestlege områda av Nederland, og her renn òg dei to store greinene
Westerschelde og Oosterschelde til elva Schelde ut. Berre ei større grein av
Rhinen, IJssel, renn nordover og ut i IJsselmeer.

Nederland er kjend for kanalane og vindmøllene sine, men landet er verken
spesielt fuktig eller vindfullt. Det er hovudsakleg kystområda som har noko vind
å snakke om, og dei kan om vinteren få storm når lågtrykka går inn over
Nordsjøen. Dei indre områda har derimot lite vind, og i middel har Utrecht
mindre vind enn Paris. Vinden merkar ein likevel mest om vinteren når
temperaturane ligg like over frysepunktet. Den fuktige lufta gjer sitt til at
det kjennest enno kaldare enn det er.

Nederland er flatt og har ingen store fjellkjeder aust eller sør for seg, så
landet er òg utsett for den kalde Sibirlufta frå aust om vinteren. Desse
kuldeperiodane kan vare fleire veker, og kanalane kan fryse til. Dei er derimot
mest vanleg i nordaustlege delar av landet, mot grensa av Tyskland. Delar av
Nederland ligg lågare enn havoverflata, og er berre verna av dika på kysten og i
kanalane. Ved særs kraftig uvêr i Nordsjøen har dette tidlegare ført til
stormflod og store flaumkatastrofar, den siste var Nordsjøflaumen i 1953.

Under den tysk-romerske keisaren og spanske kongen Karl V var området ein del av
Dei sytten nederlandske provinsane, der òg størsteparten av dagens Belgia var
med. Etter at åttiårskrigen hadde halde på i ti år erklærte dei nordlege
provinsane sjølvstende i 1579 og danna Utrecht-unionen, som la grunnlaget for
det moderne landet Nederland. Filip II, sonen til Karl, hadde ikkje tenkt å la
dei sleppa så lett, og Spania godkjende ikkje nederlandsk sjølvstende før Filip
IV gjorde dette i 1648.

Republikken av dei sju sameinte Nederlanda voks til å bli ei av dei største
maktene innan sjøfart og handel i det 17. hundreåret. Landet etablerte koloniar
og handelsstasjonar over heile verda i denne perioden, som blir kalla den
nederlandske gullalderen.

I nokre år var Nederlanda del av Napoleon sitt franske keisardøme, men i 1815
vart Kongeriket Nederlanda, som inneheldt alle dei tre Benelux-landa, danna.
Belgia gjorde opprør og fekk sjølvstende i 1830, medan Luxemburg trekte seg ut
då Vilhelmina II blei dronning i 1890, på grunn av ulike tronarvelovar.

Nederland hadde fleire koloniar, som Nederlandsk Ostindia, det moderne
Indonesia, og Surinam. Innvandrarar frå desse landa har sett sitt preg på
landet, mellom anna med etestader som serverer mat frå heimlanda deira i dei
fleste nederlandske byane.



https://nn.wikipedia.org/wiki/Katt

Katt er eit kjæledyr og rovdyr frå kattefamilien. Tamkatten (Felis silvestris
catus) stammar frå villkatten, og er òg kjend som huskatt, pusekatt, kattepus og
berre katt eller pus. Tamkatten har stundom gått under det latinske namnet Felis
silvestris domesticus.

Tamkatten skil seg frå villkatten, Felis silvestris, i temperament, pels,
storleik og tannplassering, og er ikkje like resistent mot visse
blodkreftsjukdomar som vert spreidde gjennom virus. Ofte vert forvilla tamkattar
ukorrekt kalla for «villkattar».

Katten har truleg oppstått av den nordafrikanske villkattrasen Felis silvestris
ssp. lybica, som er ganske lett å temje, eventuelt para med europeisk villkatt.
Kor lenge katten har levd nær menneske, er uklårt, det vert tala om mellom 9000
og 15000 år. Egyptarane er blant dei som i lengst tid har hatt katt som husdyr.

Bortsett frå storleiken er det ikkje så mykje som skil ein villkatt frå til
dømes ein tiger. Tigeren er likevel meir aggressiv og har meir musklar i høve
til storleiken. Katten er dessutan ein meir opportunistisk jeger på den måten at
han kan drepe og ete langt fleire artar. For store kattedyr som tigeren vil det
vere sløsing av energi å jakte på mus, sett i høve til den vesle næringa han får
tilbake på det. Unnataket er leoparden som òg jagar mindre dyr.

Katten kan kommunisere med menneske ved å mjaue. Det varierer frå katt til katt
kor mykje han mjauar. Ein katt kan mjaue på ulike måtar, og dimed kome med ulike
bodskapar. Ein vanleg grunn til at katten mjauar, er at han ber om noko, til
dømes å få mat eller få gå ut. Han kan òg mjaue når han vil helse på nokon eller
vil leike.

Katten nyttar halen til å halde balansen. Halen kan òg vise sinnsstemningar; ein
hale som peikar rett opp, inneber at katten kjenner seg tilfreds, medan ein hale
som peikar ned, tyder at han er utrygg eller har lågare rang. Det kan òg tyde at
katten viser at «eg gjev meg». Ein kan samanlikne det med dårleg kroppshaldning
hjå menneske, som på ein måte seier det same.

Katten har sjølvlysande augo, og ser like godt natt som dag. Det er på grunn av
dei svære pupillane som tek inn meir ljos enn menneskeaugo kan. Kattar har òg ei
hinne bak netthinna, tapetum lucidum, som speglar synleg ljos attende på
netthinna slik at den kan fange opp meir ljos. Dei har attpåtil fire gonger så
god høyrsel som menneske. Alt dette er sjølvsagt fordi katten er eit rovdyr som
jaktar mykje om natta.

Spontant muterte kattar med blå augo og kvit pels, har ein høgare genetisk
risiko for å verte fødde dauve. Kvite rasar vert derimot ikkje omfatta av denne
defekten, det har å gjere med det dominante W-genet.



https://nn.wikipedia.org/wiki/Spania

Kongeriket Spania eller berre Spania (spansk Reino de España eller España) er
det største landet på den iberiske halvøya sørvest i Europa. Landet er eit
konstitusjonelt monarki med hovudstad i Madrid. Det grensar mot Andorra og
Frankrike i nord, Portugal i vest, og mot Gibraltar og Middelhavet i sør.

Utanfor det spanske fastlandet høyrer Kanariøyane i Atlanterhavet, Balearane
(Mallorca, Menorca, Ibiza, etc.) og nokre område kalla Plazas de soberanía til
landet. Desse omfattar nokre ikkje-busette øyer utanfor Marokko. Byane Ceuta og
Melilla grensar til Marokko, medan Llívia er ein eksklave i Frankrike.

Tidlege innbyggjarar på den iberiske halvøya er ukjende, men kan ha inkludert
baskarar. Den viktigaste kulturen frå førhistorisk tid finn ein rundt byen
Tartessos. Sjøfarande fønikarar, grekarar og kartagenarar grunnla handelsbyar
langs kysten til Middelhavet, som Gadir (dagens Cádiz), Emporion (Empúries) og
Carthago Nova (Cartagena). Frå 800-talet f.Kr. vandra keltiske stammar inn i
landet over Pyreneane.

Romarane kom til den iberiske halvøya under den andre puniske krigen mot Kartago
på 100-talet f.Kr. I løpet av to hundreår med krigar, nedkjempa romarane alle
dei tidlegare innbyggjarane på halvøya og la det under seg som Hispania. Seinare
blei Hispania delt i mindre provinsar, medan Lusitania, som svarar nokolunde til
dagens Portugal, blei skilt ut. Språket, lovane og grunnleggjande kulturelle
trekk i dagens Spania stammar frå denne tida.

Då Romarriket fall blei Spania hovudsakleg teke over av visigotarar, men blei
raskt erobra av muslimske maurarar frå Nord-Afrika frå 711 av. Dei la
hovudstaden i landet dei kalla Al-Andalus til Córdoba og innleidde ei glanstid
for kunst og vitskap. Tre små område som seinare blei til kongedøma Asturias,
Navarra og Aragon heldt seg kristne. Mot slutten av den muslimske tida blei det
vanskelegare å vera kristen eller jøde i Al-Andalus. Samstundes hadde dei
kristne kongedøma styrkt makta si, og vann tilbake landet i det som er blitt
kjent som La Reconquista, gjenerobringa. Den siste muslimske staten, Granada,
blei erobra i 1492.

Spania blei eitt rike då Ferdinand II av Aragon og Isabella I av Castilla
sameinte rika sine i ein personalunion. Deira utvising av jødar og muslimske
maurarar førte til ein økonomisk og kulturell tilbakegang. Riket skulle likevel
snart få tilgang på nye rikdomar.

På 1500-talet ekspanderte Spania som kolonimakt etter at Christopher Columbus
oppdaga Amerika med spansk støtte. Landet la under seg store landområde både i
den nye verda og den gamle, inkludert Portugal med koloniar i ein kort periode
frå 1580 til 1640. Dei store rikdomane førte til ein spansk gullalder både i
moderlandet og koloniane.

Auka konkurranse frå andre europeiske land, som England og Nederland svekte det
spanske imperiet. På 1800-talet frigjorde mange av dei spanske koloniane seg og
Spania stod framfor ein nedgang som stormakt. Den spansk-amerikanske krigen
sette ein endeleg stopp for spansk herredøme i Latin-Amerika.

Spania blei okkupert av Napoleon tidleg på 1800-talet, men spanjolane reiste seg
til ein blodig geriljamotstand. Etter frigjeringskrigen (1808–1814) gjekk landet
igjennom ei rekkje konfliktar mellom liberalarar og rojalistar, og over
arvefølgja. Landet var republikk frå 1871 til 1873 før monarkiet blei
gjeninnført gjennom ein serie statskupp.

Den andre spanske republikken blei innført i 1931, men eit mislukka kuppforsøk i
juli 1936 starta den spanske borgarkrigen som enda med siger for den fascistiske
generalen Francisco Franco. Spania var eit diktatur fram til Franco døydde i
1975, og arvingen han sjølv hadde utpeikt, kong Juan Carlos, gradvis gav makta
tilbake til folket.

Klimaet i Spania skil seg frå resten av Europa. Med Atlanterhavet i vest og
Middelhavet i aust og ei rekkje fjellrekkjer på kryss og tvers er klimaforholda
i Spania svært kompliserte. Som i resten av Europa er vinteren den våtaste tida
av året, særleg på nordkysten der det kan regne ganske kraftig. Enkelte dagar
kan det komme snø på det lågareliggjande platået i sør, inkludert Madrid, medan
dei nordlege områda oftare får snø. Flyttar ein seg opp i fjellrekkjene i nord
kan ein få nokså mykje snø i løpet av vinteren. Dei indre områda kan få nokså
kjølige forhold om vinteren, særleg i samband med vind, medan temperaturen langs
kysten sjeldan går under 0 °C.

Om sommaren er det derimot motsett, og det er dei indre områda som får dei
høgaste temperaturane. I dei sørlege indre områda finn ein dei høgaste
temperaturane som er målt i Europa (50 °C). Kystområda har som regel
temperaturar under 30 °C. Om hausten byrjar regnbyene å ta seg opp og dei
austlege delane av Pyreneane og dei nordlege provinsane langs Middelhavskysten
kan få kraftige byer. Dette kan innimellom føre til kortvarige intense flaumar.
Men dette området kan òg ha lange periodar med tørke om hausten.

Sørover langs kysten blir det derimot meir sol, særleg langs Costa Blanca og
Costa del Sol. Vinteren her er mild og sommaren varm, men sjeldan svært varm, og
fukta er relativt låg. Frå hausten til våren kjem det regn om lag ein gong i
veka, og når det er ikkje er regn er det ofte klårvêr. Det same gjeld for
Andalucia, som har lite eller ingen skyer 100 til 150 dagar av året. Så mykje
klårvêr viser seg igjen i temperaturen, og om sommaren er det vanlegvis 38 °C og
høgare. Lufta kan i tillegg vere nokså fuktig, men det blir sjeldan nedbør ut av
det. Fjelljkjeda Sierra Nevada kan likevel få snø om vinteren. På nordkysten av
Spania har ein eit sommarklima som ikkje er ulikt det ein finn i England.

Madrid har ein normal årsnedbør på 444 mm, medan Santander på nordkysten har
1189 mm. Den sørlege Middelhavskysten har derimot berre 200-250 mm, og i
perioden juni-august er normalen berre rundt 10 mm.



https://nn.wikipedia.org/wiki/Prins_Eugene_av_Savoie

Prins Eugene av Savoie (fødd François Eugène, 18. oktober 1663–21. april 1736)
var ein av dei mest suksessrike offiserane i moderne europeisk historie, og
steig i gradene til dei høgaste embeta i staten til keisarhoffet i Wien. Han var
fødd i Paris av aristokratiske foreldre frå Savoie, og voks opp kring det
franske hoffet til kong Ludvig XIV. Basert på den dårlege fysikken og haldninga
hans, var prinsen opphavleg førebudd på ein karriere i kyrkja, men 19 år gammal
hadde han bestemt seg for ein militærkarriere. Ludvig XIV ville ikkje at han
skulle tene i den franske hæren, så Eugene flytta til Austerrike og vart lojal
mot Habsburgmonarkiet.

Over seks tiår tente Eugene tre tysk-romerske keisarar: Leopold I, Josef I og
Karl VI. Han hamna først i strid mot dei osmanske tyrkarane i omleiringa av Wien
i 1683 og den påfølgjande store tyrkiske krigen, før han tente i niårskrigen,
side om side med syskenbarnet hertugen av Savoie. Prinsen vart kjend med den
avgjerande sigeren mot osmanarane i slaget ved Zenta i 1697, som gjorde han
kjend over heile Europa. Eugene forsterka ryet sitt under den spanske
arvefølgjekrigen der partnarskapen hans med hertugen av Marlborough sikra sigrar
mot franskmennene i Blenheim (1704), Oudenarde (1708) og Malplaquet (1709).
Vidare hadde han suksess i krigen som keisarleg kommandant i Nord-Italia, mellom
anna i slaget ved Torino (1706). Nye fiendskapar mot osmanarane i den
austerriksk-tyrkiske krigen stryka ryet hans med sigrar i slaga ved Petrovaradin
(1716) og det avgjerande møtet ved Beograd (1717).

Seint i 1720-åra sikra påverknaden og det dyktige diplomatiet til Eugene
keisaren mektige allierte i dei striden med Bourbon; men då han var fysisk og
mentalt dårlegare på sine eldra dagar, hadde Eugene mindre suksess som
øvstkommanderande for armeen i den siste krigen hans, den polske
arvefølgjekrigen. Likevel vart det ingen som kunne måle seg i Austerrike med
Eugene. Sjølv om det finst forskjellige meiningar om Eugene som person, var det
ikkje noko tvil om det han oppnådde. Han hjelpte å hindre Habsburgriket frå å
verte erobra av Frankrike, han slo tilbake den vestlege åtaket til osmanarane,
han frigjorde Sentral-Europa etter 150 år med tyrkisk okkupasjon, og han var ein
av dei store kunstvernarane med bygg ein framleis kan sjå i Wien i dag. Eugene
sovna stille inn i heimen sin den 21. april 1736, 72 år gammal.



https://nn.wikipedia.org/wiki/Libanon

Libanon (arabisk لبنان, Libnān eller Lubnān, arameisk: לבנאנ), offisielt Den
libanesiske republikken[nb 1] (arabisk الجمهورية اللبنانية, Al-Jumhūrīyah
Al-Libnānīyah) er eit land i Vest-Asia. Det grensar til Syria i nord og aust og
Israel i sør. Libanon ligg ved den kulturelle krossvegen mellom Middelhavet og
det arabiske innlandet og dette har diktert den rike historia til landet og
forma ein mangfaldig religiøs og etnisk kulturidentitet.

Dei tidlegaste arkeologiske funna etter sivilisasjon i Libanon går attende meir
enn sju tusen år, før skriftleg historie. Libanon var heimstaden til fønikarane,
ein maritim kultur som florerte i over tusen år (ca. 1550–539 fvt.). I 64 fvt.
kom regionen under Romarriket, og vart etter kvart eit av dei leiande sentra for
kristendom i riket. I Libanonfjella vart klostertradisjonen kalla den
maronittiske kyrkja grunnlagd. Då dei muslimske arabarane erobra regionen, held
maronittane på religionen og identiteten sin. Ei ny religiøs gruppe, drusarane,
oppstod òg i Libanonfjella, eit religiøst skilje som varte i mange hundreår.
Under krosstoga, fekk maronittane igjen kontakt med den romersk-katolske kyrkja
og danna eit fellesskap med Roma. Banda dei knytte med latinarane har påverka
regionen inn i moderne tid.

Regionen kom etter kvart under Det osmanske riket, eit politisk rike som
eksisterte frå 1299 til 1923. Då riket kollapsa etter fyrste verdskrigen, vart
dei fem provinsane som utgjer dagens Libanon gjevne til Frankrike som eit
mandatområde. Franskmennene utvida grensene i Libanonfjella, som stort sett var
folkesett av maronittar og drusarar, og inkluderte fleire muslimar. Libanon fekk
sjølvstende i 1943, og oppretta eit unikt politisk system – «konfessjonalisme» –
som er ein maktfordelingsmekanisme basert på religiøse samfunn. Bechara El
Khoury (den første sjølvstendige, libanesiske presidenten), Riad El-Solh (den
første libanesiske statsministeren) og Emir Majid Arslan (den første libanesiske
forsvarsministeren) vert rekna som grunnleggjarane av den moderne libanesiske
republikken og er nasjonalheltar for å ha gjeve landet sjølvstende. Dei franske
soldatane trekte seg ut av Libanon i 1946.

Før den libanesiske borgarkrigen (1975–1990), opplevde landet ein relativt roleg
periode med velstand, driven av turisme, jordbruk, handel og bankverksemd. På
grunn av økonomisk makt og mangfald vart Libanon i glanstida kjend som «det
austlege Sveits». Mange turistar kom til hovudstaden, Beirut, som vart kalla
«Midtaustens Paris». Mot slutten av krigen vart det gjort store forsøk på å
gjenoppfriske økonomien og bygge opp att den nasjonale infrastrukturen.

Namnet Libanon kjem frå den semittisk rota LBN (semittisk لبن), som tyder
«kvit», og syner truleg til dei snødekte Libanonfjella.

Namnet finst i forskjellige tekstar frå biblioteket i Ebla, som er datert til
2000-talet fvt., nesten 70 gonger i Bibelen, og tre av tolv tavler i Gilgamesj
(kanskje så tidleg som 2100 fvt.).

Spor på tidlege busetnader i Libanon er funnen i Byblos, som vert rekna som ein
av dei eldste kontinuerleg busette byane i verda. Spora er daterte til tidlegare
enn 5000 fvt. Arkeologar oppdaga restar av førhistoriske hytter med knuste
kalksteinsgolv, primitive våpen og gravkrukker frå fiskarsamfunn i yngre
steinalder og koparalderen som levde ved kysten av Middelhavet for meir enn
7 000 år sidan.

Libanon var ein del av det nordlege Kanaan, og vart så heimlandet til
etterkomarane etter kanaanittane – fønikarane, eit sjøfarande folks om spreidde
seg over heile Middelhavet før Kyros den store kom til makta. Den mest kjende
kolonien deira var Kartago i dagens Tunisia og Cádiz i dagens Spania. Fønikarane
er mest kjend for å mellom anna ha funne opp alfabetet. Etter to hundre år under
persisk styre, gjekk den makedonske herskaren Aleksander den store til åtak og
brende Tyr, den viktigaste fønikiske byen. Gjennom åra fram til nyare tid, har
landet vore ein del av ei rekkje etterfølgjande rike, blant dei Det egyptiske
riket, persarane, Assyria, hellenarane, Romarriket, Armenia, Austromarriket,
arabarane (umayyadane, abbasidane, fatimidane), Det store seldsjukkarriket,
mamelukkane, krossfararstaten grevskapet Tripoli grunnlagd av Raymond IV av
Toulouse som dekka det meste av dagens Libanon, og Det osmanske riket.

Regionen som i dag er Libanon, vart i lag med Syria og mykje av Anatolia, eit
stort senter for kristendom i Romarriket då religionen i tidlege år spreidde
seg. Seint på 300- og tidleg på 400-talet, oppretta ein eremitt kalla Maron ein
klostertradisjon, som fokuserte på monoteisme og askese, nær den syriske
fjellkjeda Libanonfjella. Munkane som følgde Maron spreidde læra hans blant
syrarane i regionen. Desse kristne vart kjend som maronittar og flytta opp i
fjella for å unngå religiøs forfølgjing av dei romerske styresmaktene.

På 600-talet erobra arabarane Syria og oppretta eit nytt regime som erstatta
bysantinarane. Sjølv om islam og arabisk språk no var offisielle i det nye
regimet, tok det tid før folkesetnaden i området konverterte frå kristendom og
syrisk språk. Det maronittiske samfunnet heldt særleg fast på trua og
tradisjonane sine og klarte å halde på eit sjølvstyre trass i mange forskjellige
herskarar i Syria.

På 1000-talet dukka den drusiske trua opp frå ei grein av sjiaislam. Den nye
trua fekk følgjarar i den sørlege delen av Libanonfjella. Dei nordlege områda av
Libanonfjella vart styrt av føydale drusar-familiar til tidleg på 1300-talet då
styret deira enda med mamelukkinvasjonen. Den maronittiske folkesetnaden auka
gradvis i dei nordlege Libanonfjella og drusarane heldt seg i dei sørlege
Libanonfjella fram til moderne tid. Sør for den noverande Libanon- (Jabal Amel),
Baalbek- og Beqaadalen styrte føydale sjiafamiliar under mamelukkane og Det
osmanske riket. Dei store byane ved kysten, Akko, Beirut og andre, vart direkte
styrte av den muslimske kalifen og folket her vart meir eller mindre fullstendig
absorbert av den arabiske kulturen.

Etter det romerske/kristne Anatolia fall til muslimske tyrkarar, bad
bysantinarane paven i Roma om støtte på 1000-talet. Resultatet vart ei rekkje
krigar kalla krosstoga starta av frankarane i Vest-Europa for å vinne attende
dei tidlegare bysantinske, kristne områda i det austlege Middelhavsområdet,
særleg Syria og Palestina (Levanten). Det første krosstoget førte til
opprettinga av kongedømet Jerusalem og grevskapet Tripoli som romersk-katolske
statar langs kysten. Desse krossfararstatane gjorde eit varig inntrykk på
regionen, sjølv om dei berre hadde avgrensa kontroll, og regionen fall attende
til full muslimsk kontroll etter to hundreår, då mamelukkane erobra regionen.

Ein av dei mest varige effektane av krosstoga i regionen var kontakten mellom
frankarane (franskmennene) og maronittane. I motsetnad til dei fleste andre
kristne samfunn i det austlege Middelhavet, som svor truskap til Konstantinopel
eller andre lokale patriarkar, svor maronittane truskap til paven i Roma. Slik
sett rekna frankarane dei som romersk-katolske brør. Dette førte til støtte for
maronittane frå Frankrike og Italia, sjølv etter krossfararstatane fall i
regionen.

I denne perioden var det noverande Libanon delt inn i fleire provinsar. Dei
nordlege og sørlege Libanonfjella, Tripoli, Baalbek og Beqaadalen og Jabal Amel.
I dei Sørlege Libanonfjella i 1590, vart Fakhr-al-Din II etterfølgjaren til
Korkmaz. Han tok raskt makta som den viktigaste prinsen til drusarane i
Shouf-området i Libanonfjella. Til slutt vart Fakhr-al-Din II utpeikt som
sanjakbey (leiar) over fleire osmanske underprovinsar, med ansvar for å samle
inn skattar. Han strekte kontrollen sin over eit stort område av Libanonfjella
og kystområda, og bygde eit fort så langt inn i landet som ved Palmyra. Denne
utvidinga av maktområde vart etter kvart for mykje for den osmanske sultanen
Murad IV, som sende ein styrke for å ta Fakhr til fange i 1633. Han vart ført
til Istanbul, og sat i fengsel der i to år og så avretta i lag med ein av sønene
sine i april 1635. Overlevande medlemmar av familien til Fakhr al-Din, styrte så
over eit mindre område under tettare osmansk kontroll fram til slutten av
1600-talet.

Då den siste Maan-emiren døydde, styrte forskjellige medlemmar av
Shihab-familien over Libanonfjella fram til 1830. Kring 10 000 kristne vart
drepne av drusarane i ein indre strid i området i 1860. Kort tid etter dette
vart emiratet Libanonfjella som varte kring 400 år, erstatta av Libanonfjella
mutasarrifat, som eit resultat av ein europeisk-osmansk avtale kalla Règlement
Organique. Baalbek og Beqaadalen og Jabal Amel vart styrt periodisk av
forskjellige føydale sjiafamiliar, særleg Al Ali Alsagheer i Jabal Amel som
hadde makta her fram til 1865 då osmanarane tok direkte kontroll over styret av
regionen.

I 1920, etter den fyrste verdskrigen, vart området som var mutasarrifat, og
nokre av dei kringliggande områda som hovudsakleg var sjia og sunni, vart ein
del av staten Stor-Libanon under Det franske mandatet i Syria og Libanon. Tidleg
i 1920, vart libanesisk territorium gjort krav på som ein del av Det arabiske
kongedømet Syria, men etter kort tid førte den fransk-syriske krigen til arabisk
nederlag og kapituleringa til hashemittane. Mot slutten av krigen hadde svelt
teke livet av kring 100 000 menneske i Beirut og Libanonfjella, kring 30% av den
totale folkesetnaden.

Den 1. september 1920, oppretta Frankrike på ny Stor-Libanon etter at
moutasarrifiya-styret fjerna fleire regionar som høyrte til fyrstedømet Libanon
og gav dei til Syria. Libanon var eit stort sett kristent land (hovudsakleg
maronittisk territorium med somme gresk-ortodokse enklavar) men omfatta òg
område med mange muslimar (inkludert drusarar).[treng kjelde] Den 1. september
1926, danna Frankrike Den libanesiske republikken. Ei grunnlov vart vedteke den
25. mai 1926 og ein demokratisk republikk vart oppretta med ei parlamentarisk
styreform.

Libanon fekk sjølvstende i 1943, medan Frankrike var okkupert av Tyskland.
General Henri Dentz, ein høgkommisær for Vichy-Frankrike for Syria og Libanon,
spelte ei stor rolle i sjølvstendet til nasjonen. Vichy-styresmaktene tillet i
1941 å la Tyskland flytte luftfartøy og forsyningar gjennom Syria til Irak, der
dei vart nytta mot britiske styrkar. Storbritannia, som frykta at Nazi-Tyskland
skulle få full kontroll over Libanon og Syria ved å legge press på den svake
Vichy-regjeringa, sende hæren sin inn i Syria og Libanon.[treng kjelde]

Etter at kampane enda i Libanon, vitja general Charles de Gaulle området. Under
politisk press både innanfor og utanfor Libanon, anerkjende de Gaulle
sjølvstendet til Libanon. Den 26. november 1941 annonserte general Georges
Catroux at Libanon skulle verte sjølvstendig under styret til regjeringa til Det
frie Frankrike. Det vart heldt val i 1943 og den 8. november 1943 avskaffa den
nye libanesisk regjeringa einsidig mandatet. Franskmennene reagerte med å kaste
den nye regjeringa i fengsel. Etter internasjonalt press, sleppte franskmennene
regjeringa ut den 22. november 1943 og anerkjende sjølvstendet til Libanon.

Dei allierte heldt regionen under kontroll fram til slutten av andre
verdskrigen. Dei siste franske soldatane trekte seg ut i 1946. Den uskrivne
nasjonalpakta til Libanon frå 1943 krev at presidenten er maronittisk kristen,
at den parlamentariske leiaren er sjiamuslim, statsministeren er sunnimuslim og
visepresidentane er gresk-ortodokse.

Den libanesiske historia sidan sjølvstende har vore markert av periodevis
politisk stabilitet og opprør, med velstand innimellom bygd på stillinga til
Beirut som eit regionssenter for økonomi og handel.

I mai 1948 støtta Libanon dei arabiske nabolanda i ein krig mot Israel. Somme
irregulære styrkar kryssa grensa og kjempa i nokre småtrefningar mot Israel, men
det var utan støtte frå dei libanesiske styresmaktene, og libanesisk soldatar
invaderte ikkje offisielt. Libanon gjekk med på å støtte styrkane med
artillerield, pansra kjøretøy, frivillige og logistisk støtte. 5–6. juni 1948
erobra den libanesiske hæren – leia av den dåverande forsvarsministeren emir
Majid Arslan – Al-Malkiyya. Dette var den einaste suksessen Libanon hadde i
krigen.

100 000 palestinarar flykta til Libanon på grunn av krigen. Israel gav dei ikkje
løyve til å kome attende etter våpenkvilen. I dag er framleis meir enn 400 000
flyktningar i Libanon, omrking halvparten i leirar.

I 1958, under dei siste månadane av perioden til president Camille Chamoun,
braut det ut eit opprør, sett i gang av libanesiske muslimar som ønskte å gjere
Libanon eit medlem av Den sameinte arabiske republikken. Chamoun bad om
assistende og 5 000 United States Marines vart etter kort tid sett ut i Beirut
den 15. juli. Etter krisa, vart det danna ei ny regjering, leia av den populære,
tidlegare generalen Fuad Chehab.

Med nederlaget til PLO i Jordan, flytta mange palestinske millitante til
Libanon, og forsterka den væpna striden mot Israel. Flyttinga av palestinske
basar førte òg til auka sekterisk spaning mellom palestinarar og maronittar og
andre libanesiske grupper.

I 1975, etter aukande sekterisk spaning, braut det ut full borgarkrig i Libanon.
Den libanesiske borgarkrigen sette ein koalisjon av kristne grupper mot ein
felles styrke av PLO, venstrevendte drusarar og muslimske militsar. I juni 1976
sendte Syria sine eigne styrkar inn i landet, tilsynelatande for å opprette
fred. I oktober 1976 gjekk Den arabiske ligaen med på å opprette ein hovudsakleg
syrisk arabisk avskrekkingsstyrke, som fekk ansvaret for å skape fred.

I 1982 førte PLO-åtak frå Libanon mot Israel til ein israelsk invasjon. Ein
multinasjonal styrke av amerikanske, franske og italienske kontingentar (og ein
britisk kontingent frå 1983) vart sendt til Beirut etter at israelarane
kringsette byen, for å oversjå evakueringa av PLO. PLO vendte attende i
september 1982 etter mordet på Bashir Gemayel og under kampane som følgde, vart
det utført fleire massakrar, som i Damour, i Sabra og Shatila, og i fleire
flyktningleirar. Den multinasjonal styrken vart trekte attende våren 1984, etter
eit særs kraftig bombeåtak året før.

I følgje eit videoband som Osama Bin Laden sendte ut i 2004, var det bilete av
bombinga av Libanon som overtydde han om å angripe USA den 11. september 2011.

I september 1988 mislukkast parlamentet å velje ein etterfølgjar til president
Gemayel som følgje av skilnader mellom dei kristne, muslimane og syrarane. Møtet
til Den arabiske ligaen i mai 1989 førte til skipinga av ein
saudiarabisk-marokkansk-algerisk komité for å løyse krisa. Den 16. september
1989 kom komiteen med ein fredsplan som vart akseptert av alle partar. Det vart
oppretta våpenkvile, hamnene og flyplassane vart opna på ny og flyktningar byrja
å kome attende.

Den same månaden gjekk det libanesiske parlamentet med på Taif-avtalen, som
omfatta tidspunkt for syrisk tilbaketrekking frå Libanon og ein formel for å
endre det konfessjonelle politiske systemet. Krigen enda i 1990 etter seksten år
med store tap av menneskeliv og verdiar, medan økonomien til landet var
fullstendig øydelagd. Det er estimert at 150 000 menneske mista livet og at
200 000 vart skadde. Kring 900 000 menneske, ein femtedel av folkesetnaden før
krigen, vart flytta frå heimane sine. Delar av Libanon låg att i ruinar.
Taif-avtalen er framleis ikkje fullstendig implementert og det politiske
systemet i Libanon er framleis delt langs sekteriske linjer.

Den indre politiske situasjonen i Libanon endra seg stort tidleg i 2000-åra.
Etter at israelarane trekte seg ut av det sørlege Libanon og Hafez Al-Assad
døydde i Syria 2000, møtte det syriske militæret i Libanon kritikk og motstand
frå den libanesisk folkesetnaden.

Den 14. februar 2005 vart den tidlegare statsministeren Rafik Hariri myrda av ei
bilbombe. Leiarane i 14. mars-alliansen skulda Syria for åtaket, medan 8.
mars-alliansen og syriske leiarar hevda Mossad stod bak attentatet.
Hariri-attentatet markerte byrjinga på ei rekkje attentat, som førte til at
fleire framståande libanesarar vart myrda.[nb 2]

Attentantet førte til sederrevolusjonen, ei rekkje demonstrasjonar som kravde at
syriske soldatar skulle trekkje seg ut av Libanon og at det skulle opprettast
ein internasjonal kommisjon for å etterforske attentata. Under press frå Vesten
byrja Syria tilbaketrekkinga, og den 26. april 2005 hadde alle dei syriske
soldatane drege attende til Syria.

Resolusjon 1595 i Tryggleiksrådet til SN bad om ei etterforsking av attentata.
SN sin internasjonale sjølvstendige undersøkingskommisjon publiserte det dei
hadde funne den 20. oktober 2005 i Mehlis-rapporten, som indikerte at attentatet
var organisert av syriske og libanesiske etterretningstenester.

Den 12. juli 2006 sette Hizbollah i gang ei rekkje rakettåtak og raid mot
israelske territorium, der dei tok livet av tre israelske soldatar og tok to til
fange. Israel svarte med flyåtak og artillerield mot mål i Libanon, og ein
bakkeinvasjon av Sør-Libanon, som førte til Libanonkrigen i 2006. Konflikten
enda offisielt med SN-resolusjon 1701 den 14. august 2006, som gav ordre om
våpenkvile. 1 191 libanesarar og 160 israelarar mista livet i konflikten. Dei
sørlege forstadane til Beirut fekk store skadar i dei israelske flyåtaka, der
den militære infrastrukturen til Hizbollah låg godt innimellom den sivile
folksetnaden.

I 2007 vart flyktningleiren Nahr al-Bared senter for Libanonkonflikten i 2007
mellom den libanesiske hæren og Fatah al-Islam. Minst 169 soldatar, 287
opprørarar og 47 sivile mista livet i kampane. Det gjekk lang tid å få midlar
til å bygge opp att området.

Mellom 2006 og 2008, kravde ei rekkje demonstrasjonar leia av grupper som var
mot den pro-vestlege statsministeren Fouad Siniora at det vart oppretta ei
nasjonal samlingsregjering, der opposisjonsgruppene, som hovudsakleg var sjia,
skulle ha vetomakt. Då presidentperioden til Émile Lahoud enda i oktober 2007,
nekta opposisjonen å stemme for ein etterfølgjar med mindre ein fekk ei
maktfordeling, og Libanon vart slik utan president.

Hizbollah- og Amal-styrkar, som var tent av erklæringa frå regjeringa om at
kommunikasjonsnettverket til Hizbollah var ulovleg, tok kontroll over det
vestlege Beirut den 9. mai 2008, og dette førte til konflikten i Libanon i 2008.
Dei libanesiske styresmaktene fordømde valdshandlingane som eit kuppforsøk.
Minst 62 menneske omkom i kampane mellom den pro-statlege og opposisjonelle
militsen. Den 21. mai 2008 enda signeringa av Doha-avtalen kampane. Som ein del
av avtalen, som enda den 18 månader lange politiske lamminga, vart Michel
Suleiman president og ei nasjonal samlingsregjering vart oppretta, som gav
vetorett til opposisjonen. Avtalen var ein siger for opposisjonen, sidan
styresmaktene måtte gje etter alle krava sine.

Tidleg i januar 2011, kollapsa den nasjonale samlingsregjeringa på grunn av
aukande spaning frå Det spesielle tribunalet for Libanon, som var venta å
tiltale Hizbollah-medlemmar for attentatet på Hariri. Parlamentet valte Najib
Mikati, kandidaten for den Hizbollah-leia 8. mars-alliansen, som statsminister i
Libanon, og gav han ansvaret for å opprette ei ny regjering. Hizbollah-leiaren
Hassan Nasrallah insisterte på at det var Israel som var ansvarleg for
attentatet på Hariri. Ein rapport som vart lekka til avisa Al-Akhbar i november
2010 sa at Hizbollah hadde planar om å ta over landet om Spesialtribunalet
titalte medlemmane deira for attentantet.

I 2012 truga den syriske borgarkrigen å gli over i Libanon, og det kom til
fleire kampar mellom sunnimuslimar og alawittar i Tripoli. Fram til 6. august
2013, var det meir enn 677 702 syriske flyktningar i Libanon. Etter kvart som
talet på syriske flyktningar auka, frykta Libanesisk forsvarsparti,
Kataeb-partiet og Den frie patriotiske rørsla at det sekteriske, politiske
systemet i landet kunne verte underminert.

Den 27. desember 2013 vart finansminsiter Mohamad Chatah, ein støttespelar for
den tidlegare statsministeren Saad Hariri, drepen i lag med sju andre av ei
bilbombe i sentrum av Beirut. 62-åringen var då på veg til eit møte med 14.
mars-koalisjonen i heimen til Hariri.

Landet har eit areal på 10 452 km² der 10 230 km² er landområde. Libanon har ei
225 km lang kystlinje mot Middelhavet i vest, ei 375 km lang grense mot Syria i
nord og aust og ei 79 km lang grense mot Israel i sør. Grensa mot dei
israelskokkuperte Golanhøgdene er omstridd av Libanon i eit lite område kalla
Shebaa-gardane.

Libanon er delt inn i fire fysiografiske regionar: kystsletta, Libanonfjella,
Beqaadalen og Anti-Libanonfjella.

Den smale og diskontinuerlege kystsletta strekkjer seg frå den syriske grensa i
nord, der ho er vid i form av Akkar-sletta til Ras al-Naqoura ved grensa til
Israel i sør. Den frodige kystsletta er danna av marine sediment og
elveavsetningar med sandete bukter og klippete strender.

Libanonfjella stig bratt opp, parallelt til Middelhavskysten og dannar ein rygg
av kalkstein og sandstein som går gjennom heile landet på langs. Breidda til
fjella varierer frå 10 km til 56 km og er innskoren av djupe, smale kløfter. Det
høgaste punktet i Libanonfjella er Qurnat as Sawda' på 3088 moh i Nord-Libanon
og heller gradvis sørover til Sannine med ei høgd på 2695 moh. Beqaadalen ligg
mellom Libanonfjella i vest og Anti-Libanonfjella i aust og er ein del av
Riftdalen. dalen er 180 km lang og 10 til 26 km brei og det rike jordsmonnet er
danna av elveavsetningar. Anti-Libanonfjella går parallelt til Libanonfjella og
det høgaste fjellet er Hermon på 2814 moh.

Fjella i Libanon vert drenert av fleire delvis tørrlagde elvar, mellom anna den
145 km lange Leontes som spring ut i Beqaadalen vest for Baalbek og munnar ut i
Middelhavet nord for Tyr. Libanon har i alt 16 elvar og ingen av dei er farbare.
13 av elvane spring ut på vestsida av Libanonfjella, og renn gjennom bratte
kløfter og ut i Middelhavet. Dei andre tre spring ut i Beqaadalen.

Libanon er eit av dei våtaste områda i Midtausten, stort sett på grunn av
fjellområda, som har høgder opp til 2500 m. Fjella har som regel nok snø til å
drive skiaktivitetar, og kan få frost sjølv om sommaren. Sjølv høgdene nær
kysten kan få snø om vinteren, i gjennomsnitt fem til ti dagar i året, og
nedbørsnormalen er om lag 1000 mm i løpet av eit år. Sjølve kysten har
middelhavsklima, og er verna frå den asiatiske kulden av fjella i aust. Her har
ein nesten aldri frost om vinteren. Somrane har forholdsvis høg luftfukt, men
temperaturen går som regel ikkje over 32 °C. Beirut har ein årleg nedbørsnormal
på 893 mm, men berre 8 av desse kjem i månadane juni til september.

I antikken var Libanon dekt av store skogar av libanonseder, nasjonalemblemet
til landet. Skogane dekkjer 13,4 % av det libanesiske området; og er under
konstant trugsel av skogbrannar på grunn av dei lange, tørre somrane.

På grunn av langvarig hogst, er det berre få gamle sedertre att, i lommer av
skogar i Libanon, men det pågår no eit prosjekt for å bevare og foryne skogane.
Libanesarane har lagt vekt på naturleg fornying i staden for aktiv planting, for
å skape dei rette tilhøva for spiring og vekst. Den libanesiske staten har
oppretta fleire naturreservat som inneheld seder, mellom anna Shouf
biosfærereservat, Jaj sederreservat, Tannourine-reservatet, Ammouaa- og Karm
Shbat-resevatet i Akkar-distriktet, og skogane i Guds seder nær Bsharri.

I 2010 starta miljøvernsdepartementet ein 10-årsplan for å auke områda med
nasjonalskog med 20 %, som tilsvarar å plante to millionar nye tre kvart år.
Planen, som vart finansiert av Det amerikanske byrået for internasjonal
utvikling (USAID), og sett i gang av det amerikanske U.S. Forest Service (USFS),
via Lebanon Reforestation Initiative (LRI), vart starta i 2011 ved å plante
seder, furu, ville mandeltre, einer, gran og eik og andre tre i ti regionar
kring i Libanon.

Libanon er eit parlamentarisk demokrati, som baserer seg på eit spesielt system
kalla konfesjonalisme. Dette systemet er meint å hindre sekteriske konfliktar og
prøver å representere den demografiske fordelinga til 18 anerkjende religiøse
grupper i regjeringa. Dei høgaste embeta er reservert medlemmar av spesifikke
religiøse grupper. Presidenten må til dømes vere ein maronittisk kristen,
statsministeren ein sunnimuslim, parlamentarisk leiar ein sjiamuslim,
visestatsministeren og viseleiaren i parlamentet austleg ortodoks.

Fram til 1975 rekna Freedom House Libanon som berre eit av to politiske frie
land (i lag med Israel) i Midtausten og Nord-Afrika. Landet mista denne statusen
då borgarkrigen braut ut, og har aldri fått denne statusen attende. Libanon vart
rekna som «delvis fritt» i 2013.

Fram til 2005 var det forbode for palestinarar å arbeide i over 70 yrke, fordi
dei ikkje hadde libanesisk borgarskap, men dette vart seinare redusert til kring
20 i 2007 etter ei liberalisering. I 2010 fekk palestinarane same rettane til
arbeid som andre utlendingar i landet.

Den nasjonale lovgjevingsmakta til Libanon er det eittkamra Det libanesiske
parlamentet. Dei 128 setene er delt likt mellom kristne og muslimar,
forholdsmessig mellom 18 forskjellige religiøse grupper og mellom dei 26
regionane. Før 1990 var forholdet 6:5 i favør dei kritsne, men Taif-avtalen, som
enda borgarkrigen 1975-1990, justerte forholdet slik at det vart likt mellom dei
ro religionane. Parlamentet vert valt for fire om gangen i ei folkeavstemming.

Den utøvande makta består av presidenten, som er statsleiar, og statsministeren,
som leiar regjeringa. Parlamentet vel ein leiar for seksårsperiode, som ikkje
kan fornyast, ved hjelp av to-tredjedels fleirtal. Presidenten peikar ut
statsministeren, etter rådføring med parlamentet. Presidenten og statministeren
dannar Kabinettet, som òg må følgje ei sekterisk fordeling.

Det libanesisk rettssystemet er basert på det franske systemet og er ein
sivilrett, med unntak for saker som gjeld personleg status (arv, ekteskap,
skilsmiss etc.), som vert handsama av lover spesifikke for kvart sekteriske
samfunn. Til dømes er dei islamske lovene for personleg status inspirert av
sjarialovene. For muslimar omfattar desse domstolane saker om ekteskap,
skilsmisse, foreldrerett, arv og testamente. Katolikkar kan i tillegg anke føre
den Den romerske rotaen. Landet nyttar dødsstraff for somme lovbrot.

Libanon inngjekk forhandlingar om ein assosieringsavtale med EU seint i 2001, og
begge sider godtok avtalen i januar 2002. Det er ein del av EU sitt Europeisk
naboskapspolitikk (ENP), som har som mål å føre EU nærare nabolanda.

Libanon har òg ein biletareal handelsavtale med mange arabiske statar og
arbeider mot å bli teken opp i Verdas handelsorganisasjon.

Libanon har gode forhold med meir eller mindre alle dei andre arabiske landa
(trass i historiske stridar med Libya, palestinarane, Syria og Irak) og var
vertskap for toppmøtet i Den arabiske ligaen i mars 2002 for første gongen på
meir enn 35 år. Libanon er medlem av Francophone-landa og var vertskap for
toppmøtet i Francophone i oktober 2002 i tillegg til Jeux de la Francophonie i
2009.

Det libanesiske forsvaret (LAF) has 72 000 aktive militære, inkludert 1 100 i
luftforsvaret og 1 000 i marinen.

Hovudføremålet til det libanesiske forsvaret er å forsvare Libanon og borgarane
mot ytre fiendar, oppretthalde indre stabilitet og tryggleik, konfrontere
trugslar mot dei vitale interessene til landet, delta i sosiale
utviklingsaktivitetar og føreta støtteoperasjonar i samråd med offentlege og
humanitære institusjonar.

Libanon mottar mykje militær støtte frå utlandet. Med 400 million dollar sidan
2005, er landet den nest største mottakaren av amerikansk militærstøtte per
innbyggjarar etter Israel.

Libanon er delt inn i seks guvernement (mohaafazaat, arabisk محافظات — eintal
mohafazah, arabisk محافظة) som er vidare delt inn i 25 distrikt (aqdya—eintal:
qadaa). Distrikta er igjen delt inn i fleire kommunar, som dekkjr ei gruppe byar
eller landsbyar. Guvernementa og distrikta i dei er: Mal:Libanon kart

Økonomien til Libanon følgjer laissez-faire-modellen. Det meste av økonomien er
dollarisert, og landet har ingen restriksjonar på overføring av kapital over
landegrensene. Dei libanesiske styresmaktene blandar seg minimalt inn i
utanlandsk handel.

Den libanesisk økonomien voks med 8,5% i 2008 og 9 % i 2009 trass i ein global
nedgang. Reel BNP-vekst er estimert å ha blitt redusert frå 7,5 % i 2010 til
1,5 % i 2011, med ein nominell BNP estimert til 41,5 mrd. dollar i 2011.

Libanon har særs høg statsgjeld og i 2010 var statsgjelda 150,7 % av BNP, den
14. høgaste i verda som prosent av BNP.

Den urbane folkesetnaden i Libanon er kjend for handelsføretaka sine.
Utvandringa har gjeve libanesiske «handelsnettverk» verda over. Remisser frå
libanesarar utanlands er totalt 8,2 mrd. dollar og står for ein femtedel av
økonomien til landet. Libanon har den største andelen av fagarbeidarar blant dei
arabiske statane.

Jordbrukssektoren sysselset 12 % av den totale arbeidsstyrken i Libanon.
Jordbruk medverka til 5,9 % av BNPet til landet i 2011. Forholdet dyrkbar mark i
Libanon er det høgaste i Den arabiske verda. Dei største landbruksvarene er
eple, fersken, appelsinar og sitronar.

Varemarknaden i Libanon omfattar stor gullmyntproduksjon, men i følgje
standarden til International Air Transport Association (IATA), må dei
deklarerast før dei kan eksporterast til utlandet.

I nyare tid har ein oppdaga olje både på land og under havbotnen mellom Libanon,
Kypros, Israel og Egypt, og det er samtalar mellom Kypros og Egypt om å kome til
ei semje for å få utnytta desse ressursane. Havbotnen mellom Libanon og Kypros
trur ein har store mengder råolje og naturgass.

Industrien i Libanon er stort sett avgrensa til små føretak som monterer og
pakkar importerte delar. I 2004 sysselsette industrien den nest største
arbeidsstyrken i Libanon, 26 % av den samle arbeidsstyrken, og medverkar med
21 % av BNP.

Nesten 65% av den libanesiske arbeidsstyrken er tilsett i tenestesektoren. Denne
sektoren medverkar med kring 67,3 % av BNP. Avhengigheit av turisme og
banksektoren gjer at økonomien er sårbar for politisk ustabilitet.

Turistindustrien utgjer kring 10 % av BNP. Libanon tiltrekte seg kring 1 333 000
turistar i 2008, og var rangert på 79. plass av 191 land. I 2009 rangerte New
York Times Beirut øvst på lista si over destniasjonar med unikt natteliv og
gjestfridom. I 2009 vitja over 1,8 mill. turistar Libanon, ein auke på 39% frå
2008. Det vart det høgaste turisttalet i landet etter den libanesiske
borgarkrigen enda. Turisttalet nådde 2 millionar i 2010, men fall med 37 % dei
første ti månadane av 2012 på grunn av krigen i nabolandet Syria.

Dei landa som sender flest turistar til Libanon har vore Saudi Arabia, Jordan og
Japan.

Folktalet i Libanon var estimert til å vere 4 125 247 i juli 2010, men det har
ikkje vore ei offisiell folketeljing sidan 1932 på grunn av den sensitive
konfesjonelle, politiske balansen mellom dei forskjellige religiøse gruppene i
Libanon. Folkesetnaden i Libanon er ikkje reint arabiske, men ein smeltedigel av
forskjellige kulturar. Ved første augekast kan det sjå ut til at dette etniske,
språklege, religiøse og sekteriske mangfaldet skapar sivil og politisk uro, men
gjennom det meste av historia til Libanon har dei forskjellige religiøse
samfunna levd side om side i fred.

Det har vore fleire periodar med utflytting frå Libanon og over 1,5 millionar
menneske flytta frå landet i perioden 1975 til 2011. Millionar av folk av
libanesisk opphav er spreidd utover heile verda, hovudsakleg kristne, særleg i
Latin-Amerika. Den største utflytta folkegruppa finst i Brasil. Mange
libanesarar flytta òg til Vest-Afrika, særleg Elfenbeinskysten (over 100 000
libanesarar) og Senegal (kring 30 000). Australia er heimastad til over 270 000
libanesarar (1999 est.). I Canada bur det òg kring 250 000-500 000 folk av
liubanesisk opphav.

I 2012 var Libanon heimstad til over 460 000 flyktningar og asylsøkjarar:
405 425 palestinarar, 50 000–60 000 frå Irak, over 80 000 frå Syria, og 4 500
frå Sudan.

Libanon er det mest religiøst mangfaldige landet i Midtausten. CIA World
Factbook estimerer at folkesetnaden består av 59,7% muslimar og 39 % kristne,
medan andre religionar og ikkje-truande utgjer 1,3%.

Ein trur at forholdstalet mellom kristne og muslimar har minka dei siste 60 åra
på grunn av større utflytting av dei kristne og høgare fødselstal hos den
muslimske folkesetnaden. Då den siste folketeljinga vart gjort i 1932, utgjorde
dei kristne 53 % av folkesetnaden i Libanon.

Det finst 18 statleg anerkjende religiøse sekter - fire muslimske, 12 kristne,
ei drusisk og ei jødisk.

Sunnimuslimane bur hovudsakleg i Tripoli, Vest-Beirut, sørkysten av Libanon og
Nord-Libanon.

Dei maronittiske innbyggjarane bur i Aust-Beirut og fjella i Libanon. Det er
store kristne samfunn i Libanon.

Dei gresk-ortodokse, det nest største kristne samfunnet i Libaon, bur
hovudsakleg i Koura, Beirut, Zahleh, Rachaya, Matn, Aley, Akkar, Tripoli,
Hasbaya og Marjeyoun.

Arabisk er det offisielle språket i landet, men ei lov avgjer tilfelle når
fransk skal nyttast. Dei fleste libanesarane talar libanesisk arabisk, medan
moderne standard arabisk vert hovudsakleg nytta i magasin og formelle media.
Neste 40 % av libanearane vert rekna som fransktalande, og 15 % som delvis
fransktalande, og 70 % av vidaregåande skular nytta fransk som sekundært språk.
Bruken av fransk kjem av dei historiske banda til Frankrike, mellom anna det
franske mandatet frå Folkeforbundet over Libanon etter fyrste verdskrigen. I
2004 brukte kring 20% av innbyggjarane fransk som daglegspråk.

Den libanesiske kulturen er ei blanding av kulturar frå forskjellige
sivilisasjonar over tusenvis av år. Opphavleg var landet heimstaden til
fønikarane, og sidan assyrarane, persarane, grekarane, romarane, arabarane,
fatimidane, krossfararane, osmanarane og franskmennene, og den libanesiske
kulturen har gjennom tusenåra lånt frå alle desse gruppene. Den varierte
folkesetnaden i Libanon har vidare ført til festivalane, musikkstilane,
litteraturen og det libanesiske kjøkenet.

Trass i etnisk, språkleg og religiøst mangfald, deler libanesarane ein nesten
felles kultur. Libanesisk arabisk er det mest talte språket, medan mat, musikk
og litteratur har djupe røter i dei vidare middelhavske og levantinske normene.

I litteratur er Khalil Gibran særleg kjend for boka si Profeten (1923), som er
omsett til meir enn tjue forskjellige språk. Fleire forfattarar har hatt
internasjonal suksess, som Elias Khoury, Amin Maalouf, Hanan al-Shaykh og
Georges Schehadé.

Innan visuell kunst har Moustafa Farroukh var ein av dei viktigaste målarane i
Libanon på 1900-talet. Han fekk opplæring i Roma og Paris, og har hatt
utstillingar i Paris og New York gjennom karrieren sin. Walid Raad er ein
biletkunstnar som i dag bur i New York.

Innan fotografi har Arab Image Foundation ei samling på over 400 000 fotografi
frå Libanon og Midtausten. Ein kan sjå bileta i eit forskingssenteret og
forskjellige publikasjonar som er produsert i Libanon.

Libanesisk musikk gjennomsyrer det libanesisk samfunnet. Tradisjonell
folkemusikk er framleis populært i Libanon, men moderne musikk som blandar
vestleg musikk med tradisjonelle arabiske stilar, pop og fusion er stadig meir
populært. Radiostasjonar spelar forskjellig musikk som tradisjonell libanesisk,
klassisk arabisk, armensk og moderen fransk, engelsk, amerikansk og latinsk
musikk.

Libanesisk film har eksistert sidan 1920-åra, og landet har produsert over 500
filmar,

Media i Libanon er ikkje berre eit regionssenter for produksjonar, men òg eit av
dei mest liberale og frie i den arabiske verda. I følgje Reporters Without
Borders, «har media i Libanon meir fridom enn noko anna arabisk land». Trass i
lågt folketal og geografisk utstrekning, har Libanon spelt ei viktig rolle i å
spreie informasjon i den arabiske verda og er i kjernen av eit regionalt
medianettverk med globale implikasjonar.

Libanon har seks skistader. På grunn av den unike geografien i Libanon, kan ein
stå på ski i fjella om morgonen og symje i Middelhavet om ettermiddagen. Innan
konkurrerande idrett er basketball og fotball dei mest populære. Kanopadling,
sykling, klatring, rafting, symjing, segling og grottevandring er populære
fritidsaktivitetar i Libanon. Beirut maraton vert halde kvar haust og trekkjer
til seg dugande løparar frå både Libanon og utalands.

I følgje lista til World Economic Forum for 2013 kalla Global Information
Technology Report, er Libanon rangert som det fjerde beste landet for matematisk
og vitskapleg utdanning, og som det tiande beste for utdanningskvalitet i verda.
For kvaliteten på handelshøgskular vart landet rangert på 13. plass for heile
verda.

Dei sameinte nasjonane gav Libanon ein utdanningsindeks på 0,871 i 2008.
Indeksen, som vert avgjort av mellom anna lesekunne, rangerte landet på 88.
plass av 177 land.

Alle libanesiske skular følgjer eit obligatorisk pensum laga av
Utdanningsdepartmentet. Somme av dei 1400 private skulane tilbyr IB-program, og
kan òg ha fleire fag enn det nasjonale pensumet. Dei første åtte åra er etter
lova obligatoriske.

Libanon har 51 nasjonale universitet, og fleire av dei er respekterte
internasjonalt. American University of Beirut (AUB) og Université Saint-Joseph
(USJ) var dei første engelskspråklege og franskspråklege universiteta som opna i
Libanon.

I følgje Webometrics Ranking of World Universities si liste er dei beste
universiteta i landet American University of Beirut (951. i verda), Université
Saint Joseph de Beyrouth (2332.), American University of Science and Technology
(5080.) og Libanense American University (2630.).

I 2010 stod helsevesenet for 7,03 % av landet sitt BNP. I 2009 var det 31,29
legar og 19,71 sjukepleiarar per 10 000 innbyggjarar. Forventa levealder var
72,59 år i 2011, eller 70,48 år for menn og 74,80 år for kvinner.

Mot slutten av borgarkrigen var berre ein tredjedel av dei offentlege sjukehusa
i landet i drift, og dei hadde i snitt berre 20 senger kvar. I 2009 hadde landet
28 offentlege sjukehus med i alt 2 550 senger.



https://nn.wikipedia.org/wiki/Dronning_Anne-krigen

Dronning Anne-krigen (1702–1713) var den nordamerikanske krigsskodeplassen i den
spanske arvefølgjekrigen og den andre i ei rekkje franske og indianske krigar
mellom Frankrike og England (seinare Storbritannia) i Nord-Amerika for kontroll
over kontinentet. Den spanske arvefølgjekrigen vart hovudsakleg utkjempa i
Europa. I tillegg til dei to hovudpartane, omfatta krigen òg mange indianske
stammer, allierte til kvar nasjon og Spania, som var allierte med Frankrike.

Etter ein innleiande fred i 1712, enda Utrecht-traktaten krigen i 1713. Han
førte til at franskmennene avstod krava sine til områda Hudson Bay, Acadia og
Newfoundland til Storbritannia, medan dei fekk behalde Cape Breton og andre øyar
i St. Lawrence-bukta. Somme av vilkåra var fleirtydige, og interessene til dei
forskjellige indianske stammene vart ikkje omfatta i avtalen, noko som danna
grunnlag for framtidige konfliktar.

I 1701, etter at kong Karl II av Spania døydde i 1700, braut krigen ut over kven
som skulle ta over den spanske trona. Sjølv om krigen først var avgrensa til
nokre få stormakter i Europa, vart han i mai 1702 utvida då England erklærte
krig mot Spania og Frankrike. Fiendskapen i Nord-Amerika vart ytterlegare
tilskynda av mindre usemjer som alt eksisterte i grenseområda mellom koloniane
til desse stormaktene. Denne disharmonien var mest merkbar langs den nordlege og
sørvestlege grensa til dei engelske koloniane, som då strekte seg frå provinsen
Carolina i sør til provinsen Massachusetts Bay i nord, med kolonibusetnader
eller handelsstasjonar på Newfoundland og ved Hudsonbukta.

Den totale folkesetnaden i dei engelske koloniane på denne tida er estimert til
250 000, med Virginia og Ny-England som dei dominerande. Dei fleste
innbyggjarane budde langs kysten, med mindre busetnader i innlandet, stundom så
langt inn som til Appalachane. Dei fleste europeiske kolonistane kjende lite til
det indre av kontinentet, vest for Appalachane og sør for Dei store sjøane.
Dette området var dominert av indianarar, sjølv om franske og engelske
handelsmenn gjekk inn i området. Spanske misjonærar i La Florida hadde oppretta
eit misjonsnettverk, og fredleggjorde og omvende mange av dei lokale stammene
til kristendom. Den spanske populasjonen var relativt liten (kring 1500), og den
indianske populasjonen dei styrte er estimert til å ha vore 20 000. Franske
utforskarar hadde funne munningen av Mississippielva, der dei i nærleiken
oppretta ein liten kolonibusetnad i 1699 ved Fort Maurepas (nær dagens Biloxi i
Mississippi). Frå der byrja dei å opprette handelsruter inn i innlandet, og
oppretta venlege forhold med Choctaw, ei stor stamme som mellom anna hadde dei
britisk-allierte Chickasaw som naturlege fiendar. Alle desse populasjonane vart
til ein viss grad råka av eurasiatiske infeksjonssjukdomar som koppar av tidlege
utforskarar og handelsfolk.

Då franskmennene dukka opp i sør, truga dette dei eksisterande handelsvegane som
kolonistane i Carolina hadde oppretta i innlandet, samt dei spanske
territorialkrava, noko som skapte spaningar mellom dei tre maktene. Frankrike og
Spania, som var allierte i denne krigen, hadde vore på motsette sider i den
nyleg avslutta niårskrigen. Territorialkrav mellom Carolina og Florida sør for
Savannah River vart dekte av fiendskap over religiøse skilje mellom det
romersk-katolske Spania og det protestantiske England langs kysten.

I nord hadde konflikten ei sterk økonomisk side i tillegg til territorialkrava.
På Newfoundland låg den britiske kolonien St. John's, og den franske kolonien
Plaisance. Begge sidene hadde i tillegg nokre mindre permanente busetnader. Øya
vart òg vitja av fiskarar frå Europa til tider av året. Desse kolonistane, som
var færre enn 2 000 engelskmenn og 1 000 franskmenn (i tillegg til fiskarane),
kjempa mot kvarandre om fiskefelta på Grand Banks, som òg vart nytta av fiskarar
frå Acadia (som då omfatta heile dagens Nova Scotia og New Brunswick) og
Massachusetts. Grenseområdet mellom Ny-Frankrike og Massachusetts (som då
omfatta provinsen Maine) var òg utrygg. Det var ein fransk busetnad i Penobscot
Bay nær staden der Castine i Maine ligg i dag, som alt hadde vore i konflikt
under niårskrigen, og området mellom elvane Penobscot og Kennebec River hadde
vorte kjempa om i den krigen. Grenseområda mellom Saint Lawrence River og
kystbusetnadane i Massachusetts og New York vart framleis dominerte av innfødde
(hovudsakleg abenaki og irokesarar), og Hudson River–Lake Champlain-korridoren
hadde òg vorte nytta for ekspedisjonsraid i begge retningar i tidlegare
konfliktar. Sjølv om den indianske trugselen hadde minka noko etter at
populasjonen deira vart redusert av sjukdommar og den siste krigen, var dei
framleis sett på som ein trugsel for fjerntliggande busetnader.

Områda kring Hudsonbukta (som engelskmennene kalla Prince Rupert's Land) var
ikkje viktige nok til at dei vart kjempa om i denne krigen. Sjølv om dei hadde
vore åstad for mykje strid mellom franske og engelske selskap frå 1680-åra av,
let Ryswick-traktaten frå 1697 Frankrike i kontroll over alle utanom ein utpost
ved bukta. Den einaste merkverdige hendinga var eit fransk åtak på den utposten,
Fort Albany, i 1709. Hudson's Bay Company var misnøgde med at Ryswick ikkje
hadde gjeve attende områda deira, og klarte med lobbyverksemd å få attende
områda sine i forhandlingane som enda denne krigen.

Den militære teknologien nytta i Nord-Amerika var ikkje kome like langt som i
Europa. Berre nokre få kolonibusetnader hadde festningsverk i stein (mellom
andre St. Augustine, Boston, Quebec og St. John's) ved byrjinga av krigen, sjølv
om festningsverka til Port Royal vart ferdige tidleg i krigen. Somme landsbyar
nær grensene var verna av trepalisadar, men mange hadde lite meir enn forsterka
trehus med skyteskår som forsvararane kunne skyte gjennom, og overhengande
andreetasjar som dei kunne skyte ned på angriparar som prøvde å bryte inn under.
Europearane var som regel utstyrte med glattløpa muskettar som hadde ei maksimal
rekkevidd på kring 100 meter, men som var unøyaktige over halvparten av den
avstanden. Somme kolonistar hadde òg spyd, medan indianarkrigarane anten fekk
forsyningar av europearane eller nytta meir primitive våpen som tomahawkar og
pil og boge. Nokre få kolonistar hadde trening i å operere kanonar og andre
typar artilleri. Desse var dei einaste effektive våpna mot større forsvarsverk i
stein eller tre.

Engelske kolonistar var generelt organiserte i militskompani, og koloniane deira
hadde ingen ståande armear utanom nokre fåtal soldatar i somme busetnader i
Newfoundland. Dei franske kolonistane var òg organiserte i militsar, men dei
hadde òg ein ståande styrke kalla troupes de la marine. Denne styrken bestod av
somme erfarne offiserar, og vart bemanna av rekruttar sendt over frå Frankrike.
Dei utgjorde mellom 500 og 1200 mann, og var spreidde gjennom områda i
Ny-Frankrike med konsentrasjonar i dei større busetnadane. Spansk Florida var
forsvart av nokre få hundre stampersonell. Den spanske politikken gjekk ut på å
fredeleggjere indianarane i områda og ikkje gje dei våpen. Denne politikken fekk
katastrofale følgjer: før krigen var det estimert kring 8 000 indianarar i
Florida, men dette vart redusert til 200 etter engelske raid tidleg i krigen.

Viktige franske og engelske kolonistar forstod på starten av 1700-talet at
kontroll over Mississippielva kunne få ei viktig rolle i den framtidige
utviklinga og handelen, og utvikla kvar for seg visjonære planar for å hindre
aktivitetane til kvarandre. Den fransk-kanadiske utforskaren Pierre Le Moyne
d'Iberville hadde etter den siste krigen utvikla eit «Project sur la Caroline»,
som gjekk ut på å opprette forhold med dei innfødde i nedslagsfeltet til
Mississippi og så påverke dei til å presse engelskmennene bort frå kontinentet,
eller i det minste avgrense dei til kystområda. For å klare denne store
strategien oppdaga han munningen av Mississippi på ny (som først vart funnen av
La Salle i 1670), og oppretta Fort Maurepas i 1699. Frå denne basen og Fort
Louis de la Mobile (grunnlagd i 1702), byrja han å opprette forhold med dei
lokale Choctaw, Chickasaw, Natchez og andre stammer.

Engelske handelsmenn og utforskarar frå Carolina hadde, sidan det vart grunnlagd
i 1670, alt oppretta eit omfattande handelsnettverk i den søraustlege delen av
kontinentet som strekte seg heile vegen til Mississippi. Leiarane, som hadde
lite respekt for spanjolane i Florida, forstod trugselen som franskmennene som
hadde kome til kysten utgjorde. Både Joseph Blake, guvernøren i Carolina fram
til han døydde i 1700, og James Moore, som overtok etter Blake i 1702, la fram
visjonar om å utvide sørover og vestover på kostnad av franske og spanske
interesser.

I januar 1702, før krigen braut ut i Europa, hadde Iberville møtt spanjolane og
anbefalt dei om at indianarane i Appalachane måtte utrustast med våpen og
sendast mot engelskmennene og deira allierte. Spanjolane organiserte ein
ekspedisjon under Francisco Romo de Uriza som forlet Pensacola i august for
handelssentra i innlandet i Carolina. Engelskmennene, som hadde fått varsel om
ekspedisjonen i forkant, organiserte eit forsvar øvst ved Flint River og
utsletta den spanske styrken og opp mot 500 indianarar på den spanske sida vart
drepne eller fanga.

Då formelle varsel om fiendskapen hadde nådd fram, organiserte guvernør Moore og
førte an ein styrke mot Spansk Florida. I 1702 kringsette dei St. Augustine og
500 engelske soldatar og militssoldatar i lag med 300 indianarar erobra og
brende ned byen St. Augustine. Engelskmennene klarte ikkje å ta hovudfestninga,
og trekte seg attende då ein spansk flåte kom frå Havanna. I 1706 slo Carolina
attende eit eit åtak på Charles Town av ein samla spansk og fransk amfib styrke
sendt frå Havanna.

Apalachee og Timucua frå Spanish Florida vart meir eller mindre utsletta i
ekspedisjonane til Moore som vart kjend som Apalachee-massakren i 1704. Mange av
dei overlevande frå desse raida vart flytta til Savannah River, der dei vart
innesperra i reservat. Raida bestod av store innfødde styrkar, stundom med nokre
fåtal kvite menn, og heldt fram dei neste åra., inkludert store ekspedisjonar
retta mot Pensacola i 1707 og Mobile i 1709. Muscogee (Creek), Yamasee og
Chickasaw, utrusta og leia av engelskmenn, dominerte desse konfliktane på
kostnad av Choctaw, Timucua og Apalachee. Sistnemnde var noko meir fredlege enn
Creek og Chickasaw.

I 1703 leia Alexandre Leneuf de La Vallière de Beaubassin, som kommanderte nokre
få franske kanadiarar og 500 indianarar, eit åtak mot Ny-England frå Wells til
Falmouth (dagens Portland i Maine). Dei drap eller tok til fange meir enn 160
nybyggjarar. I februar 1704 leia Jean-Baptiste Hertel de Rouville 250 Abenaki og
Caughnawaga indianarar og 50 franske kanadiarar i raidet på Deerfield i
provinsen Massachusetts Bay, og øydela busetnaden, drap og tok til fange mange
kolonistar. Meir enn 100 fangar vart tekne på ei reise over fleire hundre
kilometer nord til Caughnawaga misjonslandsby nær Montreal, der dei fleste borna
som overlevde vart adopterte av Mohawk-folket. Fleire vaksne vart seinare frelsa
eller sleppte fri i byte mot andre fangar. Ute av stand til å effektivt stå imot
desse raida, tok kolonistane i Ny-England hemn med å setje i gang tokt mot
Acadia. Leia av den kjende indianaren Benjamin Church, plyndra ekspedisjonen
Grand Pre, Chignecto og andre busetnader. Sjølv om franske forteljingar hevdar
at Church prøvde å angripe hovudstaden i Acadia, Port Royal, skildrar Church eit
krigsråd som stemnde imot å gå til åtak på hovudstaden.

Raida heldt fram nord i Massachusetts i 1705 og dei engelske kolonistane klarte
ikkje å setje opp eit effektivt forsvar. Raida skjedde for raskt til at
forsvarsstyrkane klarte å organisere seg, og hemntokt fann stort sett
indianarleirane og busetnadane tomme. Det var ein periode med færre raid medan
franske og engelske leiarar gjorde forhandlingar—med berre avgrensa suksess—om
byte av fangar. Raida til indianarane, stundom med fransk deltaking, heldt fram
til slutten av krigen.

I mai 1707 organiserte guvernøren i Massachusetts, Joseph Dudley, eit tokt for å
ta Port Royal. Leia av John March klarte ikkje 1600 mann å ta festninga med ei
kringsetjing; eit nytt tokt i august vart òg slått attende. Som svar utvikla
franskmennene ein ambisiøs plan om å raide dei fleste busetnadane i New
Hampshire langs Piscataqua River. Dei fekk derimot ikkje støtta dei trong frå
indianarane, og Massachusetts-byen Haverhill vart raida i staden for. I 1709
rapporterte Philippe de Rigaud Vaudreuil, guvernør i Ny-Frankrike, at
to-tredjedelar av slettene nord for Boston var utan vakthald på grunn av franske
og indianske raid. Frankmennene og indianarane kom attende utan fangar fordi
kolonistane i Ny-England hadde halde seg inne i forta sine og ikkje kome ut.

I september 1710 klarte 3600 britar og kolonistyrkar leia av Francis Nicholson
omsider å erobre Port Royal etter ei omleiring som varte ei veke. Dette enda
offisielt den franske kontrollen over halvøydelen av Acadia (dagens Nova
Scotia), sjølv om motstanden heldt fram til slutten av krigen.

Franskmennene i det sentrale området av Ny-Frankrike, Canada, stod imot åtak frå
provinsen New York. Dei var motvillige til å hisse opp irokesarane, som dei
frykta meir enn britane, og dei hadde gjort fred med dei i 1701. Handelsmenn frå
New York var imot å angripe Ny-Frankrike, fordi det ville forstyrre den
lukrative pelshandelen med indianarane, og mykje av dette kom via Ny-Frankrike.
Trass i forsøka til Peter Schuyler, Albany-kommissæren til indianarane i
området, til å få dei med i krigen, klarte irokesarane å halde seg nøytrale
gjennom krigen.

Francis Nicholson og Samuel Vetch fekk noko økonomisk og logistisk støtte frå
dronninga og organiserte eit ambisiøst åtak mot Ny-Frankrike i 1709. Planen
omfatta eit åtak over land mot Montreal via Lake Champlain og eit sjøbasert åtak
med marinestyrkar mot Quebec. Landekspedisjonen nådde sørenden av Lake
Champlain, men vart kalla attende då den lovde marinestøtta for åtaket på Quebec
aldri vart noko av (desse styrkane vart leidd om for å støtte Portugal).
Irokesarane hadde gjort svake lovnadar om å støtte denne handlinga, men heldt
attande støtta si fram til det vart klårt at ekspedisjonen kom til å mislukkast.
Etter dette nederlaget, reiste Nicholson og Schuyler til London i lag med kong
Hendrick og andre indianarhøvdingar for å skape interesse i den nordamerikanske
grensekrigen. Den indianske delegasjonen skapte ein sensasjon i London, og
dronning Anne gav dei audiens. Nicholson og Schuyler nådde målet sitt og
dronninga gav dei støtte slik at Nicholson klarte å ta Port Royal i 1710. Med
denne suksessen under beltet reiste Nicholson igjen attende til England, og fekk
støtte for eit nytt forsøk på å ta Quebec i 1711.

Planen for 1711 gjekk igjen ut på åtak på både land og til sjøs, men utføringa
var ein katastrofe. Ein flåte på 15 linjeskip og transportskip med 5 000
soldatar leia av admiral Hovenden Walker nådde Boston i juni, og dobla
folkesetnaden i byen slik at det vart vanskeleg for kolonien og skaffe nok
naudsynte forsyningar. Dei segla mot Quebec mot slutten av juli, og
ekspedisjonen nådde Saint Lawrence-bukta der fleire skip gjekk på grunn nær
munningen av Saint Lawrence i tåka. Meir enn 700 soldatar gjekk tapt og Walker
avlyste ekspedisjonen. Samstundes hadde Nicholson reist mot Montreal over land,
men hadde berre nådd Lake George då han fekk høyre om ulukka til Walker og
vendte attende han òg. Til denne ekspedisjonen støtta irokesarane engelskmennene
med fleire hundre krigarar, men dei sendte òg åtvaringar om ekspedisjonen til
franskmennene.

Det låg mange små franske og engelske samfunn langs kysten av Newfoundland, og
somme fiskevær var stund okkupert av sesongarbeidande fiskarar frå Europa. Begge
sider hadde bygd forsvarsverk kring hovudbyane sine, franskmennene i Plaisance
på vestsida av Avalonhalvøya, engelskmennene på St. John's ved Conception Bay.
Under Kong Vilhelm-krigen, hadde d'Iberville øydelagde dei fleste engelske
samfunna i 1696–1697; og øya vart igjen ei slagmark i 1702. I august det året
segla ein engelsk flåte kommandert av Commodore John Leake mot dei fjernliggande
franske samfunna, men gjorde ingen forsøk mot Plaisance. I løpet av vinteren
1705 tok den franske guvernøren ved Plaisance, Daniel d'Auger de Subercase,
hemn, og leia ein samla fransk og Mi'kmaq-ekspedisjon som øydela fleire engelske
busetnader og kringsette Fort William i St. John's utan å lukkast. Franskmennene
og deira indianske allierte heldt fram med å plate engelskmennene gjennom
sommaren og påførte dei skadar som visstnok skal ha vorte utrekna til £188 000
på engelske busetnader. Engelskmennene sende ein flåte i 1706 som øydela franske
fiskeutpostar på nordkysten av øya. I desember 1708 erobra ein samla styrke av
franskmenn, kanadiarar og frivillige frå Mi'kmaq St. John's og øydela
festningsverka her. Mangel på ressursar gjorde at dei ikkje klarte å halde på
staden og St. John's vart gjenerobra og forsvarsverka bygd opp att av
engelskmennene i 1709.

Den engelske flåten planla, men utførte ikkje, åtak mot Plaisance i 1703 og
1711.

I 1712 erklærte Storbritannia og Frankrike ein våpenkvile og ein endeleg
fredsavtale vart signert året etter. Under vilkåra i Utrecht-traktaten frå 1713,
fekk Storbritannia Acadia (som dei gav namnet Nova Scotia), suverenitet over
Newfoundland, området kring Hudsonbukta og den karibiske øya St. Kitts.
Frankrike anerkjende britisk overhøgd over irokesarane, og gjekk med på at
handel med indianarane lenger inne i innlandet skulle vere open for alle
nasjonar. Dei fekk halde alle øyane i Saint Lawrence-bukta, inkludert Cape
Breton Island, og fekk halde på fiskerettane i området, inkludert rettane til
tørrfiske på nordsida av Newfoundland.

Spansk Florida klarte aldri å kome seg på fote att verken økonomisk eller
folketalsmessig etter krigen, og vart avstått til Storbritannia etter
sjuårskrigen med Paris-traktaten i 1763. Indianarane som hadde slått seg ned att
langs Atlanterhavskysten sleit under britisk styre, og det same gjorde dei som
var allierte med Storbritannia i denne krigen. Denne misnøya blussa opp til
Yamaseekrigen i 1715 som var ein stor trugsel til levedugleiken til
Sør-Carolina. Det store tapet av innbyggjarar i dei spanske territoria medverka
til at provinsen Georgia vart oppretta i 19732, som Carolina vart grunnlagd på
område Spania opphavleg hadde gjort krav på. Etter ei militær handling av James
Moore mot Tuscaroraene i Nord-Carolina (ein del av Tuscarorakrigen byrja i
1711), flykta mange av dei nordover som flyktningar og slo seg saman med
irokesarane.

Den økonomiske kostnaden av krigen var høg i somme av dei sørlege engelske
koloniane, mellom anna dei som hadde liten militær aktivitet. Virginia,
Maryland, og Pennsylvania vart til ein mindre grad råka av hard av
transportkostnadane for å transportere varene sine (hovudsakleg tobakk) til
marknadane i Europa, og vart òg råka hardt av særleg dårlege innhaustingar.
Sør-Carolina opparbeidde seg ei stor gjeld for å finansiere dei militære
operasjonane.

Sjølv om Massachusetts og New Hampshire var på frontlinja i krigen, vart
koloniane i Ny-England råka mindre økonomisk enn andre område. Boston var viktig
som eit skipsbyggings- og handelssenter, kombinert med den økonomisk fordel det
gav at krona valte å bruke midlar på Quebec-ekspedisjonen i 1711.

Tapet av Newfoundland og Acadia avgrensa det franske nærværet ved Atlanteren til
Cape Breton Island. Dei franske nybyggjarane frå Newfoundland slo seg ned der,
og skapte kolonien Île-Royale, og Frankrike bygde festninga Louisbourg dei neste
åra. Dette nærværet, i lag med rettane til å nytte kysten av Newfoundland, førte
til stadig strid mellom franske og britiske fiskeinteresser, som ikkje vart
løyste før seint på 1700-talet. Dei økonomiske følgjene av krigen var store i
Newfoundland, der fiskeflåtane vart kraftig redusert. Den britiske fiskeflåten
byrja å byggje seg opp att så snart freden var eit faktum. Britane prøvde å
hindre spanske skip å fiske i farvatnet kring Newfoundland, som dei tidlegare
hadde. Mange spanske skip vart derimot rett og slett flagga under fiktive
engelske eigarar for å unngå britiske kontrollar.

At britane erobra Acadia fekk langvarige følgjer for innbyggjarane som budde
der. Britane heldt i starten eit lett grep om Nova Scotia, ein situasjon
franskmennene og leiarane av Mi'kmaq nytta seg av. Det britiske forholdet til
Mi'kmaq etter krigen utvikla seg i takt med den britiske ekspansjonen, som ikkje
berre gjekk føre seg i Nova Scotia, men òg langs kysten av Maine, der
innbyggjarane i Ny-England byrja å flytte inn i landområda til Abenaki, ofte med
å bryte tidlegare avtalar. Sidan verken Abenakiane eller Mi'kmaq var anerkjende
i Utrecht-traktaten, gjorde dei begge motstand mot desse fiendtlege inntoga i
landområda deira. Denne konflikten var franske intrigeskaparar som Sébastien
Rale delaktig i, og det utvikla seg i Dummer-krigen (1722–1727).

Det britiske forholdet til dei nominelt erobra akadiarane var òg vanskeleg.
Fleire britiske krav om at akadiarane skulle sverje eid til den britiske krona
vart motstått og til slutt førte det til ei utvandring av akadiarar til
Île-Royale og Île-Saint-Jean (dagens Prince Edward Island). I 1740-åra hadde
franske leiarar som fader Jean-Louis Le Loutre sett i gang ein geriljakrig med
sine Mi'kmaq-allierte mot britiske forsøk på å utvide protestantiske busetnader
på halvøydelen av Nova Scotia.

Spaning oppstod òg mellom Frankrike og Britain over grensene til Acadia. Avtalen
var uklår om kvar grensene gjekk, som ikkje ein gong franskmennene hadde formelt
skildra. Frankrike insisterte på at berre den akadiske halvøya (det moderne Nova
Scotia utanom Cape Breton Island) var ein del av avtalen, og at dei hadde
rettane til det som i dag er New Brunswick. Striden om Acadia, som førte til
open krig under Kong George-krigen i 1740-åra, vart ikkje løyst før britane
erobra heile det franske Nord-Amerika i sjuårskrigen.

Franskmennene føydde seg ikkje heilt etter handelsavgjerslene i
Utretch-traktaten. Dei prøvde å hindre engelsk handel med dei fjerntliggande
indianarstammene og reiste Fort Niagara på territoriet til irokesarane. Dei
franske busetnadane langs kysten av Gulfen heldt fram å vokse og New Orleans
vart grunnlagd i 1718. I tillegg gjorde dei andre forsøk, som til slutt ikkje
lukkast, på å utvide områda sine inn i det spanskkontrollerte Texas og Florida.
Franske handelsnettverk trengte innover kontinentet langs vassvegar som rann ut
i Mexicogolfen, og konfliktane med både britane og spanjolane blussa opp att.
Handelsnettverk oppretta i nedslagsfeltet til Mississippielva, inkludert
Ohiodalen, førte òg franskmennene i kontakt med britiske handelsnettverk og
kolonibusetnader som hadde kryssa Appalachane. Motstridande krav om dette
territoriet førte til slutt til krig i 1754, då den franske og indianske krigen
braut ut.



https://nn.wikipedia.org/wiki/Svartspett

Svartspett (Dryocopus martius) er ein fugl spettefamilien, og den einaste arten
i slekta Dryocopus i Europa. Eit gammalt norsk namn for denne arten er
Gjertrudsfuglen,

Svartspetta er den største spetta i Europa, og lett å kjenne på den svarte
drakta. På hannen er heile issen raud, på hoa berre den bakre delen. Fuglen er
50-55 cm lang, med eit vengespenn på 64-68 cm. Vekta er 300 gram. Flukta er
kråkeaktig og går ikkje i like utprega bogar som hos dei andre spettene. Læta er
eit sterkt ”kly-kly-kly” som minner om grønspetta sitt læte. Svartspetta har i
tillegg ein lang utdregen klagande låt.

Arten er palearktisk og lever frå Skandinavia, Mellom-Europa og Balkan i vest
til Nord-Kina, Mandsjuria og det nordlege Japan i aust. Sør for hovudutbreiinga
finst arten i somme fjellområde, frå Iberia til Kaukasus.

Truleg er den norske hekkebestanden på 2000-4000 par. Hovudtyngda av denne held
til på Austlandet og vidare sørover til Lindesnes. I Trøndelag finst arten meir
spreidd. I vest er arten svært fåtalig, særleg på midtre delar av Vestlandet. I
heile Nord-Noreg er fuglen svært fåtalig, men arten er påvist hekkande så langt
nord som i Øvre Pasvik.

På våren meislar fuglane ut eit stort reirhol i eit tre, 5-10 meter over marka.
Arten brukar ofte gamle hol til reirplassar. Avstanden frå holet ned til reiret
kan vere ein halv meter, i blant ein heil meter. Paret kan bruke opp til ein
månad på å hakke ut heile reirholet. Hoa legg 3-6 egg i byrjinga av mai, og
rugetida er 12-14 døgn. Ungane flyg etter 24-28 døgn. Den første veka etter
klekkinga varmar foreldra ungane nesten heile tida. Vert dei aleine ei stund
pakkar dei seg i hop i ein pyramide der dei sit på føtene og luter seg mot
kvarandre. Formasjonen hjelper også ungane å holde opp dei tunge hovuda sine
medan dei ventar på foreldra og maten. Foreldra samlar mat som dei gulpar opp
til ungane.

Kosten er for det meste maur, men også andre dyr som lever i ved, slik som
insekt og edderkoppar.



https://nn.wikipedia.org/wiki/Kolossen_p%C3%A5_Rhodos

Kolossen på Rhodos var ein enorm statue av den greske solguden Helios som vart
reist på Rhodos, den austlegaste av dei greske øyane i Egearhavet, på 200-talet
fvt. Statuen hadde om lag same storleik som Fridomsgudinna i New York City i
USA, men vart plassert på ein lågare plattform. Kolossen på Rhodos var eitt av
dei sju underverka.

Alexander den store døydde i ung alder i 323 f.Kr utan at han utpeikte ein
etterfølgjar. I kampane som etterfølgde Alexander sin død mellom generalane
hans, den såkalla Diadokhiearkrigen, enda med at tre av dei delte opp imperiet
hans i Middelhavsområdet.

Under krigshandlingane hadde øya Rhodos vore på Ptolemaios si side og da han
etter kvart tok styringa over Egypt, danna dei ein allianse som kontrollerte det
meste av handelen i det austlege Middelhavet.

Ein annan av Alexander sine generalar, Antigonus, mislikte utviklinga sterkt. I
305 f.Kr. fekk han son sin Demetrios, som no hadde vorte ein kjend general på
eigne vegner, til å invadere Rhodos med ein hærstyrke på 40 000 mann. Byen hadde
særs sterke festningsverk og Demetrios måtte byggje ei rekkje store
omleiringstårn for å kome over bymurane. Den første vart montert på seks skip,
men det blåste overende i ein storm før det kunne brukast. Han prøvde på nytt
med eit som var endå større, Helepolis, og som var landbasert, men rhodesiarane
forsvarte seg med å setje området framfor tårnet under vatn, slik at det ikkje
kunne rullast fram mot murane.

I 304 f.Kr. sende Ptolemaios ein flåte av skip til Rhodos, og Demetrios sin arme
kom seg unna i raskt tempo, så raskt at dei etterlet det meste av utstyret sitt.
Trass i fiasko fekk Demetrios likevel kallenamnet Poliorketes, «byane sin
omleirar», av etterfølgjarane hans andre stader. For å feire sigeren avgjorde
rhodesiarne å bygge ein gigantisk statue av deira guddommelege vernar, solguden
Helios. Konstruksjonen vart overlaten til Khares, ein innfødd på Rhodos som
hadde erfaring med store statuer frå før. Læraren hans var den kjende skulptøren
Lysippos, som hadde reist ein 18 meter høg statue av guden Zevs. Tidlegare, 435
f.Kr. hadde Fidias reist ein 12 meter høg statue av Zevs i Olympia og som vart
sett på som den mest kjende skulpturen i den greske antikken. Det var med andre
ord stor prestisje knytt til kombinasjonen guddommeleg motiv og storslått
storleik.

Skildringane frå antikken er noko motseiande når dei skildrar konstruksjonen.
Nokre fortel at han vart bygd i fleire steinkolonner eller i tårn av
steinblokker som bygget sitt indre. Han vart reist på ein 15 meter høg sokkel av
kvit marmor i nærleiken av innløpet til hamna, kanskje på ein molo ved hamna.
Jernbjelkar vart drivne inn i steintårna og bronseplater vart festa til bjelkane
og danna «huda», statuen sine ytre flater. Mykje av materiala var vorte smelta
ned frå våpna som Demetrios sine hærstyrkar hadde lagt frå seg, og det
etterlatne omleiringstårnet vart nytta som stillas rundt konstruksjonen. Dei
øvste delane vart bygde ved å nytte ein rampe frå bakken. Statuen i seg sjølv
vart over 34 meter høg.

Konstruksjonen stod ferdig i 282 f.Kr. etter 12 år. Statuen stod berre i knappe
56 år før Rhodos vart skaka av eit jordskjelv i 226 f.Kr. Statuen brotna ved
kneledda og fall mot land. Ptolemaios III tilbaud seg å betale for å gjenreise
statuen, men eit svar frå eit orakel gjorde rhodesiarane redde for at dei hadde
fornærma Helios med hovmod og dei avslo tilbodet. Restane låg på bakken i over
800 år, og sjølv restane var så imponerande at mange reiste der for å sjå på
dei. Plinius den eldre skreiv at få menneske kunne greie å famne armane rundt
statuen sin tommel og at sjølv kvar finger var større enn dei fleste statuar.

I 654 e.Kr. erobra ein arabisk hærstyrke under Muawiyah I øya Rhodos, og, i
følgje Theofanes, vart restane av statuen selde til ein reisande handelsmann frå
Edessa. Han braut statuen opp i mindre delar og frakta det som skrapmetall på
ryggen av 900 kamelar til heimbyen. Delar av statuen dukka i åra etter opp for
sal ved at dei vart funne langs kamelruta.

Mange gamle illustrasjonar (øvst) viser statuen med ein fot på begge sider av
hamna slik at skip kunne segle mellom beina. William Shakespeare i teaterstykket
Julius Cæsar (II, i 136-8) lèt Cassius seie til Cæsar sjølv:

Kolossen som står med eit bein på kvar side av hamna er derimot ein fantasi frå
seinare skildringar.

Det har vore mykje debatt i moderne tid om Kolossen skulle byggast opp att.
Tilhengjarar har peikt på auka turisme, medan motstandarane har peikt på dei
store økonomiske kostnadane, over 100 millionar euro. Ideen har dukka opp mange
gonger sidan 1970-talet, men på grunn av manglende midlar har arbeidet aldri
kome i gang. Konkrete planar for Kolossen har eksistert sidan 1998 av den
gresk-kypriotiske kunstnaren Nicolas Gotziamanis.



https://nn.wikipedia.org/wiki/Gud

Gud er ei nemning brukt om forestillinga om ei overnaturleg kraft eller eit
vesen som har stor makt over verda, og ofte er både allmektig, allvitande og
altnærverande. Ein skil mellom ein gud med liten bokstav, som kan vera ein av
fleire gudar, og Gud med stor bokstav, som då blir rekna som den einaste guden.
Tru på noko gudeleg kallar ein religion. Religionar har ofte fastsette måtar å
nærma seg den overnaturlege krafta på, ofte gjennom ulike seremoniar eller bøn.

Monoteisme inneber at det finst berre éin Gud, og/eller at den eine, sanne Guden
blir tilbeden under ulike namn i ulike religionar. Det er likevel verdt å merkja
seg at monoteistar i ein religion kan sjå – og ofte ser – den monoteistiske
guden i ein annan religion som ein falsk gud. Til dømes meiner mange kristne
fundamentalistar at guden Allah innan islam er ein falsk gud eller demon, sjølv
om nokre teologar og språkvitarar går gode for at Allah berre er det arabiske
ordet for Gud og ikkje noko bokstaveleg namn på ein særskilt muslimsk gud. Mange
jødar ser på den kristne Messias (det vil seia Jesus Kristus) som ein falsk gud.
Dei fleste kristne meiner at Bibelens Gud er den einaste, éin treeinig Gud og at
alle andre religionar tilber ein falsk Gud. Nokre meiner at alle gudar i andre
religionar i røynda er demonar i forkledning (sjå t.d. Andre korintarbrev, kap.
11, vers 14). Austleg religiøse og liberale kristne er meir opne for at folk som
har ei anna tru, tilber den same Guden som dei sjølve.

Polyteisme er ei tru på fleire ulike og delvis uavhengige gudar som gjerne har
ansvar for ulike særfelt og blir dyrka ulike stader eller av ulike personar. Det
finst svært mange polyteistiske religionar, til dømes norrøn åsatru, gammal
egyptisk gudelære og aztekisk gudelære. Hinduismen blir ofte kalla polyteistisk
ettersom det finst fleire guddommar der; mange hinduiske lærarar meiner likevel
at dei alle er ulike uttrykk for den same guden.

Panteisme inneber at Gud er universet og at universet er Gud. Panenteisme tyder
at Gud inneheld, men ikkje er det same som universet. Skilnadene mellom desse
kan synast underfundige, til dels unødige. Uttrykket panteisme kan òg brukast om
naturreligionar der ein meiner at Gud er i alt, og alt er Gud. Kabbala, jødisk
mystikk, målar eit panteistisk/panenteistisk syn på Gud som har brei oppslutning
innan hasidisk jødedom, særleg grunnleggjaren Baal Shem Tov. Dette er òg synet
til den liberale katolske kyrkja, teosofien, kosmoteismen, hinduismen, somme
delar av buddhismen og taoismen, saman med visse andre trusretningar og
enkeltindivid innan fleire trusretningar.

Teisme inneber at Gud er både transcendent og immanent – både utanfor verda og i
verda – Gud er uendeleg og uforklarleg, og samtidig til stades i kvardagen.
Katolsk teologi meiner at Gud er uendeleg enkel og utanfor tid og rom. Dei
fleste teistar hevdar at Gud er både allmektig (omnipotent), allvitande
(omniscient) og altnærverande (omnipresent), og at Gud er ein god Gud. Men denne
trua reiser spørsmål om Guds ansvar for ondskap og liding i verda (sjå: det
ondes problem). Nokre teistar tilskriv Gud ei sjølvbevisst eller målbevisst
innskrenking av eiga makt, vit og godskap. Open teisme hevdar derimot at det er
grenser for Guds makt. Ordet teisme blir av somme brukt om all slags gudstru,
anten det er monoteisme eller polyteisme.

Deisme inneber at Gud er utelukkande transcendent: Gud finst, men blandar seg
ikkje inn i verda meir enn det han trong for å skapa verda. I dette synet er
ikkje Gud menneskeliknande og svarer ikkje på bøner eller lèt det skje mirakel.

Dysteisme er ei form for teisme der Gud blir oppfatta som ondsinna. Dette er ein
konsekvens av det ondes problem. Dysteistiske overveiingar er vanlege innan
fleire slags teologiar, men det er ingen kjende kyrkjer som praktiserer
dysteisme. Sjå likevel satanisme (djevel-dyrking).

Ateisme er ei nemning brukt om det å ikkje tru på nokon gud. Agnostisisme
inneber at ein er usikker på om det finst nokon gud eller ikkje, eller at ein
beint fram er overtydd om at ein ikkje kan vita om gud(ar) eksisterer eller
ikkje.

Åsatrua var ein typisk indoeuropeisk polyteistisk religion der gudane hadde makt
og kunne, men ikkje var allmektige og allkunnige. Gudane levde om lag som
menneske, dei kjempa, elska, blei lurte og søkte visdom.

Odin, som saman med brørne Ve og Vilje skapte verda og dei første menneska, blir
ofte halden fram som den viktigaste norrøne guden. Det finst også andre gudar
som Idun og Balder. Men soger og namnetradisjonar tyder på at Tor og Frøy/Frøya
var viktigare for folk flest. Tor var ein vêrgud medan Frøy og Frøya var gudar
for grøde. Offer til desse gudane ville kanskje blidgjera dei slik at ein fekk
godt vêr og gode avlingar.

Jødedommen, kristendommen og islam ser på Gud som eit vesen som skapte verda og
herskar over universet. Gud blir oftast sett på som heilag (fri frå synd og
ikkje forderveleg), rettvis (rettferdig, rett, og sann i alle avgjerder),
sjølvstyrande (med urokkeleg vilje), allmektig (omnipotent), allvitande
(omniscient), altelskande (omnibenevolent), og altnærverande (omnipresent).

Jødar, kristne og muslimar oppfattar ofte Gud som ein personleg Gud, med ein
vilje og personlegdom. Men mange rasjonalistiske filosofar i desse religionane i
mellomalderen, blant dei Maimonides, meinte at ein ikkje skulle sjå på Gud som
personleg, og at slike personlege eigenskapar hos Gud berre er meint som
metaforar. Somme meiner framleis at desse oppfatningane er rette, men blant
lekfolk i dag er det lita merksemd om dette.

I austleg kristendom er det ei grunnleggjande sanning at Gud er personleg, og
ein snakkar såleis om dei tre personane i Den Heilage Treeininga. Det vert òg
understreka at Gud har ein vilje, og at Gud og Son Hans tar to viljar –
guddommeleg og menneskeleg – sjølv om desse aldri er i konflikt.

Den hebraiske Bibelen (Tanákh i jødedommen, Det gamle testamentet i
kristendommen) karakteriserer Gud ved følgjande eigenskapar: «Herren Gud er ein
miskunnsam og nådig Gud; langt frå sinne og stor av godskap og sanning; lèt
gjera miskunn til dei tusen [ledd], forlèt misgjerning og overtrinn og synd; men
lèt ei den skuldige ustraffa. [Gud] heimsøkjer misgjerningane åt fedrar på born
og på borns born, på tredje leddet og på fjerde [leddet].» (2. mos. 34:6–7)

Den hebraiske Bibelen inneheld ingen systematisk teologi: Det blir ikkje gjort
noko forsøk på å gje ei filosofisk eller streng definisjon av Gud, eller på
korleis Gud opptrer i verda. Bøkene forklarar aldri Guds vesen uttrykkjeleg, og
dette ser ein til dømes i Andre mosebok med Guds påstand «du kan ikkje sjå
åsynet mitt, for inga menneske kan sjå meg og leva» (2 Mos 33:20). Ingen stad i
den hebraiske Bibelen blir orda allmektig, allkunnig eller allkjærleg brukt for
å definera Gud på systematisk vis.

Sjølv om skrifta ikkje gjer systematisk reie for Gud, blir det gjeve eit poetisk
bilete av Gud og samhøvet hans til menneska. Ifølgje bibelhistorikaren Yehezkal
Kaufmann var den viktige nyvinninga ved bibelsk teologi å framstilla ein Gud som
bryr seg om folk, og som bryr seg om korvidt folk bryr seg om Han. Folk flest
meiner Bibelen inneheld menneska sitt syn på Gud, men den jødiske teologen
Abraham Joshua Heschel omtalar den bibelske guden som «antropopatisk», som tyder
at Bibelen er Gud sitt syn på menneska og ikkje omvendt.

På liknande vis inneheld Det nye testamentet heller ingen systematisk teologi:
Det blir ikkje gjort noko forsøk på å gje ei filosofisk eller streng definisjon
av Gud, eller på korleis Gud opptrer i verda. Det nye testamentet gjev likevel
ein indirekte teologi ved å hevda at Gud vart menneske og jamvel var Gud fullt
ut, i personen Jesus Kristus, og at Han seinare sende Den Heilage Ande. I dette
synet blir Gud nokon som ein kan sjå og ta på, og som kan snakka og te seg på
vis som menneska lett kan oppfatta, samstundes som Han forblir utomjordisk og
usynleg. Dette synest som eit radikalt brot med gudssynet i den hebraiske
Bibelen. Utsegnene om Guds vesen i Det nye testamentet vart etter kvart utvikla
til læra om Den Heilage Treeininga.

Kabbalá (jødisk mystikk) inneber at Gud er korkje ånd eller kropp. I staden er
Gud skaparen av båe to, men er sjølv ingen av dei. Men viss Gud er så ulikt
skaparverket, korleis kan det så finnast samhandling mellom Skaparen og det
skapte? Dette spørsmålet leia kabbalistane til å sjå føre seg to sider ved Gud;
(a) Gud sjølv, som i sanning er uråd å kjenna, og (b) den openberre sida av Gud
som skapte og opprettheld universet og samhandlar med menneska på ein personleg
måte. Kabbalistar meiner desse to sidene ikkje er motstridande men utfyllande.

Mange tidlege kristne helgenar og mellomalderfilosofar argumenterte for såkalla
apopatisk teologi, ei tilnærming til kunnskap om Gud gjennom negative
attributtar. Ein skulle til dømes ikkje seia at Gud er til stades, for alt ein
trygt kunne seia var at Gud ikkje er fråverande. Ein skulle ikkje seia at Gud er
vis, men ein kunne seia at Gud ikkje er uvitande. Ein skulle ikkje seia at Gud
er Éin, men ein kunne seia at det ikkje er fleire sider ved Guds vesen. Slike
utsegner kan kallast for negativ teologi.

Jødar, muslimar og ei lita mengd kristne er unitære monoteistar. Det store
fleirtalet av kristne har vore og er framleis trinitære monoteistar.

I moderne hinduisme er brahman det som ligg bak røynda. Brahman er oversanseleg
og går over grensene for det vi kan røyne. Dei fleste hinduar tilber ikkje det
formlause brahman, men ei meir konkret gudsform, som Visjnu, Sjiva eller
Murugan. I nokre tradisjonar er slike gudsformer sett på som ei tolking av
brahman «med form», som ein tilber fordi det er svært vanskeleg å dyrka noko så
oversanseleg som brahman. Motsett meiner andre tradisjonar at gudsforma dei
dyrkar er brahman og ikkje berre ei tolking av det.

Debatten om brahman sin grunnhått er mindre viktig i folkeleg hinduisme. Hinduar
flest tilber gudane det er vanleg å dyrka i dei ulike gruppene dei høyrer til
utan å tenkja på sambandet mellom desse gudane og brahman. Slike gudar kan vera
knytte til ein stad, eit yrke, ein kaste, ei ætt, eit høve, osb. Mellom anna
dyrkar ein Ganesja i samband med byrjingar, Sarasvati i samband med utdanning,
Visjvakarman om ein er smed og Aravan om ein er transseksuell. Desse gudane tarv
ikkje vera mannlege. Devi, modergudinna, som er kjend under ulike former og
namn, er dyrka av mange som den største krafta i verda.

I religionar med mange gudar har dei ulike gudane ofte ansvar for spesielle
oppgåver som vêret (til dømes den [[norønne guden Tor), somme for kjærleik (til
dømes den greske guden Eros). Andre gudar hadde ansvar for fleire disiplinar,
som den egyptiske guden Thoth), som hadde ansvaret for skrivekunsten,
matematikk, biologi, osb.

Dei fleste trusretningar gjev òg rom for at det eksisterer andre og mindre
mektige åndelege vesen, og kallar dei slikt som englar, helgenar, djinnar,
demonar og devaer.

Teologi er studiet av religiøs tru. Teologar søkjer å forklara og systematisera
tru, og somme uttrykkjer sin eigen erfaring med det guddommelege. Teologar
stiller spørsmål som Kva er Guds natur? Kva tyder det at Gud er Den Eine? Kva
inneber det at folk trur på Gud som ei toeining eller treeining, og kva tyder
desse omgrepa? Er Gud utanfor verda eller ein del av verda, eller ei blanding?
Kva er forholdet mellom Gud og universet, og mellom Gud og menneska?

I sin Metafysikk drøftar Aristoteles meininga med «vesenet i skapningen».
Aristoteles meiner at «vesen» først og fremst viser til dei Urørde Kreftene, og
tilskreiv ei slik til kvar av rørslene i himlane. Kvar Urørd Kraft grublar
stadig over si eiga grubling. Det som derimot passar i meininga «skapning» ved å
ha krafta til rørsle i seg sjølv, rører seg av di kjennskapen til si eiga Kraft
gjer at det sjølv etterliknar denne Krafta.

I det viktige verket hans Antikrist angrip Nietzsche tysk skriftlærd kristendom
for det han kalla omdefineringa (transvalueringa) deira av sunne, instinktive
verdiar. Han overgjekk dei agnostiske og ateistiske tenkjarane frå
opplysningstida som meinte at kristendommen kunne vera alt frå ein falsk
religion til at han av apostelen Paulus i romarriket medvite var fremja som ein
ibuande dårleg og undergravande religion som ein fordekt hemn etter dei romerske
øydeleggingane av Jerusalem og tempelet under jødekrigane. Men i Antikrist
tilkjennegjev Nietzsche ei påfallande høg oppfatning av Jesus Kristus og hevda
at dagens skriftlærde lèt vere å leggja merke til mannen Jesus, berre til si
eiga utlegging av Kristus. Ifølgje den amerikanske skribenten H. L. Mencken
meinte Nietzsche at religionen til dei gamle grekarane i klassisk tid gjekk
kristendommen ein høg gang fordi den framstilte sterke, heltemodige og kloke
menneske som førebilde og ikkje freista å svartmåle sunne, naturlege ønskemål
som til dømes skaparevne og diktning.

Nietzsche sitt arbeid har òg blitt verdsett som religiøst
«avprogrammeringsverkty» slik som i boka Which Way Western Man? av den tidlegare
amerikanske presten og medgrunnleggjaren av borgarrettsorganisasjonen ACLU,
William Gayley Simpson. I dette storverket gjer han på grundig teologisk vis
greie for korleis Nietzsche let han sjå lyset frå Darwin og overvinna den
forstyrra «slavemoraliteten» som var innprenta i han av samfunnet og religiøst
likesinna.

Prosessteologi er ei tankeretning påverka av den metafysiske prosessfilosofien
til Alfred North Whitehead frå byrjinga av 1900-talet. Open teisme, ei teologisk
røyrsle som tok til på 1990-talet, liknar men er ikkje identisk med
prosessteologi.

I begge syn er Gud ikkje allmektig i den klassiske tydinga av eit tvingande
vesen. Røynsla er ikkje samansett av stoff som varer evig, men av hendingar på
rad og rekkje som gjev erfaring. Universet er kjenneteikna av prosessar og
endringar som den frie vilja utfører. Sjølvråderett kjenneteiknar alt i
universet, ikkje berre menneske. Gud og skapningar vert skapte og skapar saman.
Gud kan ikkje tvinga noko til å skje, men påverkar berre utføringa av denne
universelle frie vilja ved å by fram moglegheiter. Sjå elles det som står om
prosessteologi, open teisme og panenteisme.

I same gata som prosessteologi og open teisme ligg trua på eller ønsket om at
menneska vil skapa ein Gud, til dømes ut frå arbeidet med kunstig intelligens.
Science fiction-forfattaren Arthur C. Clarke sa i eit intervju at det kan henda
vår rolle på denne planeten ikkje er å tilbe Gud, men å skapa han.

Ein annan variant av denne hypotesen er at menneska eller eit utval av menneske
av seg sjølve vil skapa eller utvikla seg til ein ettermenneskeleg Gud. For
nokre døme på dette, sjå kosmoteisme, transhumanisme, prometeisme og teknologisk
singularitet.

Nokre ganske nye trusretningar og bøker framstiller Gud som utomjordisk liv.
Mange av desse meiner at intelligente vesen frå ei anna verd har vitja Jorda i
tusenvis av år og har påverka utveklinga av våre religionar. Somme av desse
hevdar at profetar eller messiasar vart sende til Jorda utanfrå for å læra
menneska moral og oppmuntra sivilisasjonen vår til vekst og utvekling.

Fideismen hevdar at alle forsøk på å prova om Gud finst eller ikkje, er
feilslåtte fordi ein tru på Gud nettopp er avhengig av tru og ingen rasjonelle
argument eller prov. I dette synet er Guds eksistens eit åndeleg spørsmål i
motsetnad til eit intellektuelt spørsmål. Fideistar viser gjerne til
skriftstader som støtte for synet deira, til dømes hebrearbrevet 11:6.

Ordet «gud» kjem frå norrønt goð, guð, urgermansk guđom. Den opphavlege meininga
og opphavet til det germanske ordet har vore sterkt omdiskutert, men det er ei
viss semje om den rekonstruerte proto-indoeuropeiske forma *ǵhutóm, som er
passiv perfektum partisipp av rota *ǵhu-, som truleg tyder «skjenk»
(alkoholhaldig drikke) eller «offer». Samanlikn med vedisk sanskrit hu-, «å
ofra», og gresk khu-, kheu-, germansk geutan, angelsaksisk gēotan «å tømma».

Sambandet mellom desse tydingane er truleg «å tømma ein skjenk». Ei anna mogleg
tyding av *ǵhutóm er «påkalling», beslekta med sanskrit hūta.

Ordet god vart brukt for gresk theos og latin deus i germanske omsetjingar av
Bibelen, først i den gotiske omsetjinga av Det Nye Testamentet ved Ulfilas.

Utviklinga av dansk og norsk rettskriving var dominert av kristelege tekstar.
«Gud» med stor forbokstav blei først brukt om det jødisk-kristne gudsomgrepet,
men inneber no alle monoteistiske gudsomgrep, jamvel omsetjinga av arabisk
Allah.

I tidleg moderne omsetjingar av Bibelen vart tetragrammaton, JHVH, («dei fire
bokstavane») skrivne med store bokstavar som IEHOUAH eller JEHOVAH. Ein eldre
skrifttradisjon var å omsetje JHVH til «Herren», Elohim til «Gud», Adonay JHVH
og Adonai Elohim til «Herren Gud», og kurios ho theos til «Herren Gud» (i Det
nye testamentet).

Bruken av stor forbokstav som i eigennamn er halden ved like for å skilja
omgrepet av ein einskild Gud frå heidne guddomar eller, i kristendommen, falske
gudebilete, der liten forbokstav blir nytta framleis og tilsvarar bruken av
latin deus.

Også pronomen som henviser til Gud blir ofte skrivne med store forbokstavar,
tradisjonelt i tredjeperson hankjønn, så som «Han» og «Hans». I nyare tid brukar
somme òg hokjønn om Gud – «Ho» og «Hennar» – og andreperson om den personlege,
nære Gud: «Du» og «Din».

Namna Gud, God og Gott er dei skandinaviske, engelske og tyske eigennamna for
guddomen i monoteistiske religionar. Det finst forskjellige namn på Gud i ulike
religiøse tradisjonar:



https://nn.wikipedia.org/wiki/Syria

Den arabiske republikken Syria eller berre Syria (arabisk سوريا eller arabisk
سورية, Sūriyā eller Sūrīyah) er ein stat i Midtausten. Landet grensar til
Libanon og Middelhavet i vest, Tyrkia i nord, Irak i aust, Jordan i sør og
Israel i sørvest. Grensene med Israel (Golanhøgdene) og Tyrkia (Iskenderun) er
omstridde. Hovudstad er Damaskus og er av dei eldste permanent busette byane i
verda. Landet består av frodige sletter, høge fjell og ørkenar, og er heimstad
for mangfaldige etniske og religiøse grupper, som alawittar, sunni- og kristne
arabarar, armenarar, assyrarar, drusar, kurdarar og tyrkarar. Sunni-arabarar
utgjer den største folkegruppa i Syria.

Syria var tidlegare synonymt med Levanten (på arabisk kalla al-Sham) medan den
moderne staten dekkjer fleire gamle kongedøme og rike, som Ebla-sivilisasjonen
på 2000-talet fvt. I den islamske tida vart Damaskus setet for
Umayyade-kalifatet og ein provinshovudstad i Mamelukk-sultanatet i Egypt.

Den moderne syriske staten vart grunnlagd etter fyrste verdskrigen som det
franske mandatområdet, og var den største arabiske staten som kom fram frå det
tidlegare osmansk-styrte arabiske Levanten. Landet fekk sjølvstende i april
1946, som ein parlamentarisk republikk. Perioden etter sjølvstendet var uroleg,
og mange militærkupp og kuppforsøk herja landet i perioden 1949–1971. Mellom
1958 og 1961 gjekk Syria inn i ein kortvarig union med Egypt, som enda med eit
militærkupp. Frå 1963 til 2011 var det unntakstilstand i landet, innbyggjarane
var utan alt av rettsleg vern, og styreforma vert rekna som ikkje-demokratisk.
Bashar al-Assad har vore president sidan 2000 og tok over etter far sin, Hafez
al-Assad, som var president frå 1970 til 2000.

Syria er berre medlem av ein internasjonal organisasjon utanom Dei sameinte
nasjonane, Organisasjonen av alliansefrie nasjonar, og er for tida suspendert
frå Den arabiske ligaen og Organisasjonen for islamsk samarbeid, og
sjølvsuspendert frå Unionen for Middelhavet. Sidan mars 2011 har Syria vore
innvikla i ein borgarkrig etter ei rekkje opprør (rekna som ein del av den
arabiske våren, masserørsla av revolusjonar og protestar i den arabiske verda)
mot Assad og ny-Ba'athist-styret. Ei alternativ regjering vart danna av
opposisjonen Nasjonalkoalisjonen av syriske revolusjons- og opposisjonskrefter,
i mars 2012. Representantar av denne regjeringa vart invitert til å ta Syria
sitt sete i Den arabiske ligaen.

Namnet «Syria» kjem frå det gammalgreske namnet for syrarar, Sýrioi (gresk
skrift Σύριοι) eller Sýroi (Σύροι), som grekarane nytta om assyrarar. Fleire
moderne forskarar hevdar at det greske ordet som er knytt til det kognate greske
Ἀσσυρία, Assyria, opphavleg kom frå det akkadiske Aššur. Andre meinte at det kom
frå Siryon, namnet som folk frå Sidon gav Hermon. Då ein oppdaga
Çineköy-inskripsjonen i 2000 verka dette å støtte at omgrepet «Syria» kjem frå
Assyria, som oppstod i nordlege delar av dagens Irak.

Området som ordet har omfatta har endra seg med tida. I antikken låg Syria i
austenden av Middelhavet, mellom Arabia i sør og Vesleasia i nord, og strekte
seg innover til delar av Irak, og hadde ei uviss grense i nordaust og Plinius
den eldre skildrar området frå vest til aust som Kommagene, Sofene og Adiabene.

På Plinius si tid hadde dette store Syria blitt delt inn i fleire provinsar
under Romarriket (politisk sjølvstendige frå kvarandre): Iudaea, seinare omdøypt
Palestina i 135 evt. (området som svarar til dagens Israel, det palestinske
området og Jordan) heilt i sørvest, Fønikia som svarar til Libanon, med
Damascena til det indre av Fønikia, Koilesyria sør for Eleutheris-elva og Irak.

Frå kring 10 000 fvt. var Syria eit av sentra i kulturen i den yngre
steinalderen, før-keramikktida, der jordbruk og kvegdrift dukka opp for første
gong i historia. Den neste perioden i den yngre steinalderen er representert av
rektangulære hus i Mureybet-kulturen. Folk nytta då reiskapar av stein, gips og
brent kalk. Funn av reiskapar av obsidian frå Anatolia er bevis på tidlege
handelssamband. Byane Hamoukar og Emar spelte ei viktig rolle i den seinare
yngre steinalderen og bronsealderen. Arkeologar har synt at sivilisasjonen i
Syria var ein av dei eldste på jorda, kanskje berre slått av dei i Mesopotamia.

Den tidlegare registrerte innfødde sivilisasjonen i regionen var bystaten Ebla
nær dagens Idlib, nord i Syria. Ebla vart truleg grunnlagd kring 3000 fvt., og
bygde gradvis velstanden sin på handel med dei mesopotamiske statane Sumer,
Assyria og Akkad, i tillegg til hurrittar og hattiar i nordvest, i Vesleasia.
Gåver frå faraoar som er funne under utgravingar, stadfestar at Ebla hadde
kontakt med Egypt. Ein av dei tidlegare nedskrivne tekstane frå Syria er ein
handelsavtale mellom vesir Ibrium av Ebla og kong Tudiya av Assyria kring 2250
fvt. Forskarar trur at språket i Ebla er eit av dei eldste kjende nedskrivne
semittiske språka etter akkadisk. Nyare klassifiseringar av eblaittisk har synt
at det var eit austsemittisk språk, nært knytt til akkadisk, då heile Syria vart
ein del av det mesopotamiske Akkadiske riket etter erobringane til Sargon av
Akkad som enda den eblaittiske sivilisasjon kring 2330 fvt.

Ebla vart gjenoppretta av kanaanittisktalande amorittar, som dominerte mykje av
Syria frå 2000-talet fvt., sjølv om delar av Syria var okkupert av Assyria og
Babylonia på 1800- og 1700-talet fvt.. Babylonia vart grunnlagde av amorittar
frå Syria og Syria vart kalla Landet til Amurru (amorittar) av naboane sine i
Assyria og Babylonia.

Byen Mari dukka opp i denne tida og vart ein rival til Ebla før han vart erobra
av Hammurabi av Babylon. Ugarit vart òg grunnlagd på denne tida, kring 1800
fvt., i nærleiken av dagens Latakia. Ugarittisk var eit semittisk språk som var
laust knytt til kanaanittiske språk, og utvika ugarittisk skrift, det første
alfabetet i historia. Det ugarittiske kongedømet overlevde fram til det vart
øydelagd av plyndrande indoeuropeiske havfolk på 1100-talet fvt.

Yamhad (dagens Aleppo) vart skildra i tavlene frå Mari som den mektigaste staten
i det nære austen og skal ha hatt fleire vasallar enn Hammurabi av Babylon.
Yamhad dominerte nord i Syria i to hundreår, og tok makta over Alalakh, Qatna og
Eufratdalen ned til grensa med Babylon, og hæren til Yamhad drog så langt bort
som Dēr ved grensa til Elam (dagens Iran), Yamhad vart erobra og øydelagd i lag
med Ebla av indoeuropeiske hettittar frå Vesleasia kring 1600 fvt.

Frå den tida vart Syria ei slagmark for forskjellige utanlandske rike,
hettittar-riket, Mitanni-riket, Det nye riket i Egypt, Det midtassyriske riket,
og til ein mindre grad Babylonia. Egyptarane okkuperte i starten mykje i sør,
medan hettittane, og Mitanni, okkuperte mykje i nord. Assyria fekk etter kvart
overtaket, øydela Mitanni-riket, og annekterte dei enorme områda som hettittane
og Babylon tidlegare hadde hatt. Mellom 1365 og 1020 fvt. vart Aust-Syria stort
sett ein del av Det midtassyriske riket. medan det vestlege område vart verande
ein del av riket til hettittane fram til det vart øydelagd.

Kring 1300-talet fvt. dukka forskjellige semittiske folk opp i området, som
halvnomadiske sutearar som kom i ein konflikt med Babylonia i aust, og
vestsemittisk-talande aramearar som tok over etter dei tidlegare amorittane. Dei
vart òg underlagt Assyria og hettittane i fleire hundreår. Egyptarane kjempa mot
hettittane for å få kontroll over det vestlege Syria, og kampane nådde ein topp
i 1274 fvt. med slaget ved Kadesh.

Då hettittane var øydelagd og Assyria vart svakare seint på 1000-talet fvt., tok
arameiske folk kontroll over dei indre områda, og danna statar som Bit Bahiani,
Aram-Damaskus, Hamath, Aram-Rehob, Aram-Naharaim og Luhuti. Frå den tida vart
regionen kalla Aramea eller Aram. Det vart òg ein syntese mellom semittiske
aramearar og restane av dei indoeuropeiske hettittane då fleire
syrisk-hettitiske statar vart grunnlagde nord i det sentrale Aram (Syria) og sør
i det sentrale Vesleasia (dagens Tyrkia) som Karkemisj og Sam'al.

Ei kanaanittisk gruppe kjend som fønikiarar skulle kome til å dominere
kystområda av Syria (og Libanon og det sørvestlege Tyrkia) frå 1200-talet fvt.,
og grunnla bystatar som Amrit, Simyra, Arwad, Paltos, Ramitha og Shuksi. Frå
desse kystområda dominerte dei etter kvart store delar av Middelhavet, og bygde
koloniar på Malta, Sicilia, Den iberiske halvøya (dagens Spania og Portugal),
kysten av Nord-Afrika, og viktigast av alt, grunnla den store bystaten Kartago
(i dagens Tunisia) på 800-talet fvt. som seinare vart senter i eit stort rike
som kjempa mot Romarriket.

Syria og heile Det nære austen kom så inn under det enorme Nyassyriske riket
(911 fvt.-605 fvt.). Assyrarane innførte gammelarameisk som lingua franca i
riket sitt. Dette språket vart verande det dominerande i Syria og heile Det nære
austen fram til den arabiske islamske erobringa på 600- og 700-talet evt., og
var ein reiskap i å spreie kristendom. Assyrarane kalla koloniane sine i Syria
og Libanon Eber-Nari. Det assyriske herredømet enda då assyrarane svekka seg
sjølv i ei rekkje brutale borgarkrigar etterfølgd av eit samla åtak frå ein
koalisjon av dei tidlegare folkegruppene dei rådde over, som medarar,
babylonarar, kaldearar, persarar, skytarar og kimmeriarar. Då Assyria fall herja
og plyndra skytarane mykje av Syria. Den siste skansen til den assyriske hæren
var ved Karkemisj nord i Syria i 605 fvt.

Det assyriske riket vart etterfølgd av Det nybabylonske riket (605 fvt.-539
fvt.), og i denne perioden vart Syria ei slagmark mellom Babylonia og ein annan
tidlegare assyrisk koloni, Egypt. Babylonarane sigra, som assyrarane gjorde,
over Egypt.

Akamenide-persarar tok Syria frå Babylonia som ein del av hegemoniet deira over
Sørvest-Asia i 539 fvt. Persarane, som i fire hundreår hadde vore under assyrisk
styre, heldt på gammelarameisk som språk for Akamenide-riket (539 fvt.- 330
fvt.) og det assyriske namnet, Eber-Nari, på satrapien Aram/Syria.

Syria vart erobra av det greske Makedonske riket styrt av Aleksander den store
kring 330 fvt., og vart så provinsen Koilesyria i det greske Selevkideriket (323
fvt. - 64 fvt.).

Det var grekarane som introduserte namnet «Syria» til regionen. Opphavleg var
det ei indoeuropeisk forvansking av «Assyria» i det nordlege Mesopotamia, og
grekarane nytta ikkje berre dette omgrepet til å skildre sjølve Assyria, men òg
landområda i vest, som i hundreår hadde vore under assyrisk herredøme. Så i den
gresk-romerske verda vart både aramearane i Syria og assyrarane i Mesopotamia i
aust kalla «syrarar», trass i at dette var forskjellige folk.

Palmyra var eit rikt og stundom mektig arameiske kongedøme som dukka opp nord i
Syria på 300-talet fvt., sjølvstendig frå grekarane. Etter kvart vart delar av
det sørlege selevkidiske Syria teken av judeiske hasmonarar då det hellenistiske
riket sakte vart oppløyst.

Syria kom ei kort stund under armensk kontroll frå 83 fvt., med erobringa til
Tigranes den store, som vart teken imot som ein frelsar frå selevkidane og
romarane av sitt eige folk. Armenarane heldt kontroll over Syria i to tiår før
dei vart driven ut av romarane.

Pompeius av Romarriket, som erobra Antiokia i 64 fvt., gjorde Syria om til ein
romersk provins. Palmyra vart igjen stort sett sjølvstendig, og seint på
200-talet evt. vart det senteret i det kortvarige Palmyrenske riket, som ei kort
stund erobra Egypt, Syria, Palestina, mykje av Vesleasia, Judea og Libanon, før
det kom under romersk kontroll i 273 evt.

Det nordlege mesopotamisk-assyriske kongedømet Adiabene kontrollerte områda i
det nordaustlege Syria mellom 10 evt. og 117 evt., før det vart erobra av Roma.

Syria gjekk etter kvart over frå romersk kontroll til bysantinarane, då
Romarriket vart delt.

Den store arameisktalande folkesetnaden i Syria i glansperioden til riket vart
truleg ikkje overgått igjen før på 1800-talet. Størstedelen av folkesetnaden var
aramearar, men Syria var òg heimstaden til greske og romerske herskarklassar,
assyrarane budde i nordaust, fønikarane langs kysten, og eit jødisk samfunn
fanst òg, medan nabatearar og førislamske arabarar som lakhmidar gjekk inn i
ørkenane sør i Syria. Den store og velståande folkesetnaden i Syria var ein av
dei viktigaste i dei romerske provinsane, særleg på 100- og 200-talet evt.

Den romerske keisaren Alexander Severus, som var keisar frå 222 til 235, var ein
aramear frå Syria. Syskenbornet hans Heliogabalus, som var keisar frå 218 til
222, var òg frå Syria og familien hans heldt arverettar til
ypparstepresteembetet av den arameiske solguden El-Gabal ved Emesa (dagens Homs)
i Syria. Ein annan romersk keisar som var syrar var Filip Arabaren (Marcus
Julius Philippus), som var keisar frå 244 til 249.

Syria er viktig i historia til kristendommen. Saulus frå Tarsus, betre kjend som
apostelen Paulus, vart omvendt på vegen til Damaskus og vart ein viktig person i
den kristne kyrkja i Antiokia i det gamle Syria, og det frå her han la ut på dei
mange misjonsreisene sine.(Apg 9, 1-43)

Ved 640 evt. vart Syria erobra av den arabiske Rashidun-armeen leia av Khalid
ibn al-Walid. Midt på 600-talet plasserte Umayyade-kalifatet, som då styrte
riket, hovudstaden til heile riket i Damaskus. Riket mista mykje makt mot
slutten av Umayyadestyret, hovudsakleg på grunn av diktatur, korrupsjon og
opprør frå dei undertrykte. Umayyade-kalifatet vart så styrta i 750 av
abbasidane, som flytta hovudstaden i riket til Bagdad.

Arabisk vart offisielt språk under Umayyadestyret og vart det dominerande
språket, og erstatta gresk og arameisk i abbaside-tida. I 887 annekterte dei
Egypt-baserte tūlūnidane Syria frå abbasidane, og vart seinare erstatta av
iḫšididane og seinare av hamdānidane frå Aleppo, som vart grunnlagd av Sayf
al-Dawla.

Delar av Syria vart haldne av franske, engelske, italienske og tyske overherrar
mellom 1098 og 1189 evt. under krosstoga, og vart samla sett kalla
Krossfararstatane. Den største av desse i Syria var Fyrstedømet Antiokia.

Området var òg trua av sjiaekstremistar kalla assasinar (Hassassin). Etter eit
hundreår med seldsjukkar-styret i Syria vart det meste erobra (1175-1185) av den
kurdiske krigsherren Saladin, som grunnla Ajjubide-dynastiet i Egypt. Aleppo
fall til mongolane med Hulegu i januar 1260, og Damaskus i mars, men så vart
Hulegu tvungen til å avbryte åtaket sitt og reise attende til Kina for å ta seg
av ein arvefølgjestrid.

Nokre månader seinare kom mamelukkane med ein arme frå Egypt og slo mongolane i
slaget ved Ain Jalut i Galilea. Mamlukk-leiaren Baibars gjorde Damaskus til ein
provinshovudstad. Då han døydde tok Qalawun over makta. I mellomtida hadde ein
emir kalla Sunqur al-Ashqar prøvde å erklære seg sjølv som herskar over
Damaskus, men han vart slått av Qalawun den 21. juni 1280, og flykta nord i
Syria. Al-Ashqar, som hadde gifta seg med ei mongolsk kvinne, bad om hjelp frå
mongolane. Mongolane frå Ilkhanatet tok byen, men Qalawun overtydde Al-Ashqar
til å bli med han, og saman kjempa dei mot mongolane den 29. oktober 1281 i det
andre slaget ved Homs, som mamelukkane vann.

I 1400 invaderte den muslimske tyrkisk-mongolske erobraren Timur Lenk Syria,
plyndra Aleppo og erobra Damaskus etter å ha slått mamelukk-hæren. Innbyggjarane
i byen vart massakrerte, utanom handverkarane, som vart deporterte til
Samarkand. Timur-Lenk massakrerte òg spesifikt arameiske og assyrisk kristne
folkesetnader, og reduserte desse gruppene kraftig. Mot slutten av 1400-talet
vart det oppdaga ei sjørute frå Europa til Det fjerne austen og behovet for ein
handelsveg over land, som gjekk gjennom Syria, minka.

I 1516 invaderte Det osmanske riket Mamlukk-sultanatet til Egypt, erobra Syria,
og innlemma det i riket sitt. Det osmanske systemet var ikkje tyngande for
syrarane fordi tyrkarane respekterte arabisk som språk i Koranen og aksepterte
trua deira. Damaskus vart ein viktig by på veg til Mekka, og fekk slik ein
heilag karakter for muslimane, på grunn av alle fordelane som følgde då tallause
pilegrimar passerte gjennom byen under hajj, pilegrimsreisa til Mekka.

Den osmanske administrasjonen følgde eit unikt system som førte til ei fredful
tid. Dei etnoreligiøse minoritetane — arabiske sjiamuslimar, arabiske
sunnimuslimar, arameisk-gammalsyrisk ortodokse, gresk ortodokse, maronittisk
kristne, assyrisk kristne, armenarar, kurdarar og jødar — utgjorde ein millet.
Dei religiøse overhovuda i kvart samfunn administrerte alle personlege
statuslover og utførte visse sivile funksjonar i tillegg. I 1831 braut Ibrahim
pasja av Egypt med riket og gjekk inn i Osmansk Syria og erobra Damaskus. Det
kortvarige styret hans i området prøvde å endre dei demografiske og
samfunnsmessige strukturane. Han førte inn tusenvis av egyptarar for å busetje
slettene i Sør-Syria, bygde opp att Jaffa og busette byen med egyptiske
soldat-veteranar i eit forsøk på å gjere byen til ein regionshovudstad. Han slo
ned opprør frå bøndene og drusarane og deporterte ikkje-lojale stammemedlemmar.
I 1840 måtte han likevel gje området attende til osmanarane.

Frå 1864 vart reformene til Tanzimat påført i Osmansk Syria, og provinsane
(vilayetane) Aleppo, Zor, Beirut og Damaskus vilayet vart oppretta.
Mutasarrifatet Libanon vart òg oppretta og kort tid etter fekk mutasarrifatet
Jerusalem ein eigen status.

Under fyrste verdskrigen gjekk Det osmanske riket inn i krigen på Tyskland og
Austerrike-Ungarn si side. Då dei tapte krigen mista osmanarane kontroll over
heile Det nære austen til Det britiske og Det franske imperiet. I løpet av
krigen utførte osmanarane og deira allierte det armenske og det assyriske
folkemordet. Deir ez-Zor i Osmansk Syria var den siste staden dette vart utført.
Midt under fyrste verdskrigen danna to allierte diplomatar (franskmannen
François Georges-Picot og briten Mark Sykes) i løyndom ein avtale om å dele Det
osmanske riket i to soner etter krigen, ein avtale frå 1916 kalla
Sykes-Picot-avtalen. I starten var dei to territoria delte av ei grense som
gjekk nesten i ei rett linje frå Jordan til Iran. Men då det vart oppdaga olje i
regionen Mosul like før krigen var over, førte dette til ei ny forhandling med
Frankrike i 1918 om å avstå denne regionen til 'Sone B', eller den britiske
sonen. Denne grensa vart seinare internasjonalt anerkjend då Syria vart eit
mandat i Folkeforbundet i 1920 og har den dag i dag ikkje endra seg.

I 1920 vart det kortvarige, sjølvstendige kongedømet Syria oppretta under Faisal
I frå hasjemitt-familien. Styret hans over Syria enda etter berre få månader,
etter slaget ved Maysalun. Franske soldatar okkuperte Syria seinare det året
etter at San Remo-konferansen foreslo at Folkeforbundet skulle setje Syria under
eit fransk mandat.

I 1925 leia sultan al-Atrash eit opprør som braut ut i Jabal al-Druze og
spreidde seg til heile Syria og delar av Libanon. Al-Atrash vann fleire slag mot
franskmennene, mellom anna slaget ved al-Kafr den 21. juli 1925, slaget ved
al-Mazraa den 2–3. august 1925, og slaga ved Salkhad, al-Musayfirah og Suwayda.
Frankrike sendte tusenvis av soldatar frå Marokko og Senegal, og franskmennene
tok attende mange byar, men motstanden varte fram til våren 1927. Franskmennene
dømde sultan al-Atrash til døden, men han klarte å røme med opprørarane til
Transjordan og vart sidan benåda. Han kom attende til Syria i 1937 etter at den
syrisk-franske avtalen vart underskriven.

Syria og Frankrike forhandla ein sjølvstendeavtale i september 1936, og Hashim
al-Atassi vart den første presidenten som vart valt under den første
inkarnasjonen av den moderne republikken Syria. Avtalen tredde likevel aldri i
kraft fordi dei franske styresmaktene nekta å ratifisere avtalen. Då Frankrike
fall i 1940 under andre verdskrigen kom Syria under Vichy-Frankrike sin kontroll
fram til britane og frie franskmenn okkuperte landet i det syrisk-libanesiske
felttoget i juli 1941. Stadig press frå syriske nasjonalistar og og britane,
tvang franskmennene til å evakuere soldatane sine i april 1946, og landet vart
overgjeve til eit republikansk styre som hadde oppstått under mandatet.

Uro dominerte syrisk politikk frå sjølvstendet til seint i 1960-åra. I 1948 var
Syria involvert i den arabisk-israelske krigen, og stilte seg på sida av andre
lokale arabiske statar i forsøket på å hindre opprettinga av staten Israel.
Nederlaget i denne krigen var ein av fleire faktorar som førte til det syriske
statskuppet mars 1949 av oberst Husni al-Za'im, som er kalla det første
militærkuppet i den arabiske verda sidan starten på den andre verdskrigen. Dette
vart raskt etterfølgd av eit nytt militærkupp av oberst Sami al-Hinnawi, som
igjen vart raskt avsett av oberst Adib Shishakli, alle i løpet av det same året.

Shishakli avskaffa etter kvart fleirpartipolitikken heilt, men vart sjølv styrta
i 1954-kuppet og det parlamentariske systemet vart innført på ny. På denne tida
vart makta i stadig aukande grad konsentrert i militær- og tryggleiksverksemder.
Svekkinga av parlamentariske institusjonar og misstyring av økonomien førte til
uro og påverknad frå nasserisme og andre ideologiar. Det var grobotn for
forskjellige arabiske nasjonalistar, syriske nasjonalistar og samfunnsrørsler
som representerte misnøgde element i samfunnet. Av desse fann ein religiøse
minoritetar som kravde radikale reformer.

Som eit direkte resultat av Suezkrisa signerte Syria i november 1956 ein avtale
med Sovjetunionen. Dette gav eit fotfeste for kommunisme i statsmakta i byte mot
militært utstyr. Tyrkia vart så uroa over den aukande militærteknologien til
Syria, sidan det no var mogeleg for Syria å prøve og ta attende İskenderun.
Berre hissige debattar i Dei sameinte nasjonane la ein dempar på krigstrugselen.

Den 1. februar 1958 annonserte den syriske presidenten Shukri al-Quwatli og
president Nasser i Egypt at dei to nasjonane Egypt og Syria vart slått saman, og
danna Den sameinte arabiske republikken, og alle syriske politiske parti, mellom
anna det kommunistiske, stoppa med synlege aktivitetar. Samstundes var ei gruppe
av syriske Ba'athist-offiserar uroa over den dårlege stillinga til partiet, og
den stadig meir skrøpelege unionen, og valte å danna ein hemmeleg militær
komite. Dei første medlemmane var oberstløytnant Muhammad Umran, major Salah
Jadid og kaptein Hafez al-Assad. Då Syria vart fråskild Egypt den 28. september
1961 førte den påfølgjande ustabiliteten til kuppet 8. mars 1963. Overtakinga
vart styrt av medlemmar av Det syriske Ba'ath-partiet, leia av Michel Aflaq og
Salah al-Din al-Bitar. Det nye kabinettet var dominert av Ba'ath-medlemmar.

Den 23. februar 1966 styrta militærkomiteen partiet sitt, fengsla president Amin
Hafiz og sette inn ei regionalistisk, sivil Ba'ath-regjering den 1. mars. Sjølv
om Nureddin al-Atassi vart den formelle statsleiaren, var Salah Jadid i røynda
herskar frå 1966 til 1970. Kuppet førte til ei splitting mellom det opphavlege
pan-arabiske Ba'ath-partiet: ei irakisk-leia ba'ath-rørsle (styrte Irak frå 1968
til 2003) og ei syrisk-leia ba'ath-rørsle vart oppretta.

I starten av 1967 var det ein lågmælt krigstilstand mellom Syria og Israel.
Terroristar gjorde dusenvis av forsøk på å inflitrere Israel, og den syriske
hæren bombarderte israelske landsbyar ved fleire høve, og framprovoserte
gjengjeldande eld frå Israel. Då Israel starta å dyrke av land i den
demilitariserte sonen førte dette til flysamanstøytar den 7. april mellom Israel
og Syria. Etter at Israel gjekk til eit førebyggande åtak mot Egypt og starta
seksdagarskrigen i juni 1967, vart Syria med i striden mot Israel. Dei siste
dagane av krigen vendte Israel seg mot Syria, og erobra to tredjedelar av
Golanhøgdene på under 48 timar. Nederlaget førte til at Jadid og Assad vart
usamde om kva dei skulle gjere no.

Usemja utvikla seg mellom Jadid, som kontrollerte partiapparatet, og Assad, som
kontrollerte militæret. Då syriske styrkar som vart sendt for å hjelpe PLO under
«Svart september»-striden med Jordan, vart trekt attende i 1970 var det eit
teikn på denne usemja. Maktkampen kulminerte i november 1970 med
korrekturrørsla, eit blodlaust militærkupp som sette Hafez al-Assad inn som
tyrann i regjeringa.

Den 6. oktober 1973 starta Syria og Egypt Yom Kippur-krigen mot Israel. Det
israelske forsvaret slo tilbake det syriske åtaket og pressa dei djupt inn i
syrisk område.

Tidleg i 1976 gjekk Syria inn i Libanon og starta ein tretti år lang syrisk
okkupasjon. Dei neste 15 år med borgarkrig, kjempa Syria om kontroll over
Libanon, og forsøkte å stoppe Israel frå å ta over i det sørlige Libanon ved
hjelp av omfattande bruk av militsar. Syria hadde kontroll over Libanon fram til
2005.

Seint i 1970-åra oppstod det eit islamistopprør frå det muslimske brorskapet
retta mot regjeringa. Islamistane gjekk til åtak på sivile og militære som ikkje
var i teneste, noko som fekk leiande tryggleiksstyrkar til å drepe sivile i eit
hemnåtak. Opprøret nådde eit høgdepunkt i 1982 med Hama-massakren, då kring
10 000–40 000 menneske vart drepne av den syriske hæren.

I ei stor endring i forholdet med både andre arabiske statar og den vestlege
verda, deltok Syria i den USA-leia Golfkrigen mot Saddam Hussein. Syria deltok i
den multilaterale Madridkonferansen i 1991, og i 1990-åra gjekk Syria inn i
forhandlingar med Israel. Desse forhandlingane var mislukka og det har ikkje
vore fleire direkte samtalar mellom Syria og Israel sidan president Hafez
al-Assad møtte den dåverande presidenten Bill Clinton i Geneve i mars 2000.

Hafez al-Assad døydde den 10. juni 2000. Sonen hans, Bashar al-Assad, vart valt
til president i eit val der han stilte utan motstandarar. Presidentvalet var
starten på Damaskusvåren og håp om reformer, men hausten 2001 undertrykte
styresmaktene rørsla og fengsla fleire av dei leiande intellektuelle. I staden
vart reformene avgrensa til somme marknadsreformer.

Den 5. oktober 2003 bomba Israel ein stad nær Damaskus, og hevda det var eit
treningsanlegg for terroristar for medlemmar av Islamsk jihad. I mars 2004
støytte syriske kurdarar og arabarar saman i den nordaustlege byen al-Qamishli.
Teikn på opprør fanst òg i byane Qameshli og Hassakeh. I 2005 enda Syria
okkupasjonen av Libanon. Den 6. september 2007 utførte israelske kampfly
operasjon Orchard mot det dei meinte var ein atomreaktor under bygging av
nordkoreanske ingeniørar.

Den pågåande syriske borgarkrigen var inspirert av den arabiske våren. Han byrja
i 2011 som ei rekkje fredelege protestar, etterfølgd av eit hardt åtak frå den
syriske hæren. I juli 2011 erklærte avhopparar frå hæren at dei hadde danna den
frie syriske hæren og byrja å danna kampeiningar. Oppsosjonen er dominert av
sunnimuslimar, medan dei leiande personane i regjeringa er alawittar. I følgje
forskjellige kjelder, mellom anna Dei sameinte nasjonane, har opp mot 100 000
menneske vorte drepne, mellom anna 11 000 born. For å sleppe unna
valdshandlingane har over 4,9 millionar syrarar flykta til nabolanda Jordan,
Irak, Libanon og Tyrkia. Det er estimert at 450 000 syriske kristne har flykta
frå heimane sine. Etter kvart som borgarkrigen har vart, er det vorte reist
spørsmål ved om landet ikkje lenger fungerer som ein stat og kjem til å dela seg
opp i mindre einingar.

Syria ligg mellom breiddegradene 32° og 38° N, og lengdegradene 35° og 43° E.
Landet består hovudsakleg av tørre platå, sjølv om områda nordvest i landet, i
nærleiken av Middelhavet er forholdsvis grønt. Den nordaustlege delen av landet,
«Al Jazira» og den sørlege «Hawran» er viktige jordbruksområde. Eufrat er den
viktigaste elva i Syria og kryssar landet i aust. Landet vert rekna som ein av
15 statar som dannar ein del av den såkalla «sivilisasjons vogge».

Petroleum i kommersielle mengder vart først oppdaga i nordaust i 1956. Dei
viktigaste oljefelta er Suwaydiyah, Qaratshui, Rumayian og Tayyem, nær Dayr
az–Zawr. Felta er ei naturleg forlenging av dei irakiske felta i Mosul og
Kirkuk. Petroleum vart den viktigaste naturressursen til Syria og den største
eksportvaren etter 1974. Det vart oppdaga naturgass ved feltet Jbessa i 1940.

Klimaet i Syria er eit samandrag av klimaet i heile Midtausten. Langs kysten i
nordvest har ein middelhavsklima, medan områda aust for fjellområda nær kysten
er ørkenområde. Damaskus er ein del av den fruktbare halvmånen, som er ei
overgangssone nær grensa til Libanon, med akkurat nok fukt til at ein kan drive
jordbruk. Vinteren er kjølig i fjellområda og på det nordlege platået med regn
ein til to gonger i veka. Ein kan i tillegg få snø eit par gonger i året i
Damaskus. Frå juni til august har ein derimot ikkje regn i det heile tatt. Denne
perioden er òg varm om dagen, men nettene er forholdsvis kjølige, bortsett frå i
ørkenområda der til og med nattetemperaturane er ubehaglege høge midt på
sommaren. I ørkenområda kan ein få regn av og til om vinteren, og i somme
tilfelle til og med snø.

Syria er ein einingsrepublikk. Presidenten er statsleiaren og statsministeren er
regjeringssjef. Folkerådet er ansvarleg for å vedta lover, godkjenne
statsbudsjett og debattere politikk. Om det skulle oppstå eit mistillitsvotum av
eit simpelt fleirtal, må statsministeren tilby å tre av føre presidenten.

Den utøvande makta består av presidenten, to visepresidentar, statsministeren,
og Ministerrådet (kabinettet). Grunnlova krev at presidenten er muslim, men gjer
ikkje islam til statsreligion.

Grunnlova gjev presidenten rett til å utpeike ministrar, erklære krig og
unntakstilstand, utstede lover (utanom når det er unntakstilstand då dette krev
ei ratifisering frå Folkerådet), erklære amnesti, endre grunnlova, og utpeike
embetsmenn og militærpersonell. I følgje grunnlova frå 2012 kan presidenten
veljast av syriske borgarar i eit direkte val.

Den lovgjevande makta i Syria er det eittkamra Folkerådet. Under den tidlegare
grunnlova, hadde ikkje Syria fleirpartival for lovgjevingsmakta, med to
tredjedelar av setene automatisk avsett til den styrande koalisjonen. Den 7. mai
2012 heldt Syria dei første vala sine der parti utanfor den styrande koalisjonen
kunne delta. Sju nye politiske parti tok del i valet, der Folkefronten for
endring og frigjering var det største opposisjonspartiet. Dei armerte
regjeringsfiendtlege opprørarane valte å ikkje stille med kandidatar og bad
støttespelarane sine om å boikotte valet.

Presidenten er generalsekretær i partiet, og leiaren for Nasjonal progressiv
front som er den styrande koalisjonen. Utanfor koalisjonen er det 14 ulovelege
kurdiske politiske parti.

På grunn av den pågåande borgarkrigen vart forskjellige alternative regjeringar
danna, mellom anna den syriske interimregjeringa, Det demokratiske unionpartiet
og lokale regionar styrte av sjarialov. Representantar frå den syriske
interimregjeringa vart inviterte til å ta plassen til Styria i Den arabiske
ligaen den 28. mars 2013 og vart respektert som den «den einaste representanten
for det syriske folket» av fleire nasjonar, inkludert USA, Storbritannia og
Frankrike.

Sjølvstendige organisasjonar som Human Rights Watch har i lang tid vore uroa for
situasjonen for menneskerettar i Syria. I 2010 omtalte Human Rights Watch
situasjonen i Syria som «ein av dei verste i verda». Freedom House rangerte
Syria «Ikkje fritt» i den årlege Freedom in the World-undersøkinga.

Styresmaktene er skulda for å arrestere demokratiske aktivitstar og
menneskerettsaktivistar, sensur av nettstader, arrestasjon av bloggarar og
pålegge reiseforbod. Tilfeldig arrestasjon, tortur og forsvinningar er utbreidd.
Sjølv om grunnlova til Syria garanterer likskap mellom kjønna, seier kritikarane
at personalstatuttlover og straffelova diskriminerer kvinner. I tillegg er lova
mild mot såkalla «æresdrap». I november 2011, under opprøret mot president
Bashar al-Assad, rapporterte SN at av dei over 3500 dødsfalla, var over 250 barn
så unge som to år gamle, og at gutar så unge som 11 år hadde blitt gjengvoldtatt
av politiet. Folket mot styret til president Assad hevda at meir enn 200,
hovudsakleg sivile, vart massakrerte og kring 300 skadde i Hama då statlege
styrkar bombarderte området den 12. juli 2012.

I august 2013 var regjeringa mistenkt for å ha nytta kjemiske våpen mot sivile.
Den amerikanske utanriksministeren John Kerry sa det var «utan tvil» at kjemiske
våpen var blitt nytta i landet og at styrkane til president Bashar al-Assad
hadde drive «moralsk utukt» mott sitt eige folk. «Ta ikkje feil der,» sa Kerry.
«President Obama meiner at dei som nyttar dei mest avskyelege våpena i verda mot
det mest sårbare folket i verda, må stillast til ansvar. Ingenting i dag er meir
alvorleg, og ingenting vert granska meir alvorleg.».

Naudretten set ein effektiv stoppar for dei fleste lovfesta borgarvern, og var i
bruk frå 1963 til 21. april 2011. Bruken av retten vart rettferdiggjort av
regjeringa i samband med den pågåande krigen med Israel over Golanhøgdene.

Presidenten av Syria er øvstkommanderande for det syriske militæret, som består
av 400 000 soldatar når dei er mobilisert. Militæret er vernepliktig og menn må
tene i militæret når dei vert 18. Den obligatoriske militærtenestetida har minka
med med tida. I 2005 vart tida minka frå 2,5 år til 2 år, i 2008 til 21 månader
og i 2011 til 1,5 år. Kring 20 000 syriske soldatar vart sett i stilling i
Libanon fram til 27. april 2005, då dei siste syriske soldatane forlet landet
etter tre tiår med okkupasjon.

Sovjetunionen gav i lang tid trening, materiell og midlar til det syriske
militæret, og då landet braut saman hadde ikkje Syria lenger den same tilgangen
til moderne militærutstyr. Landet har eit arsenal av bakke-til-bakke-missil.
Tidleg i 1990-åra fekk landet Scud-C-rakettar med ei rekkjevidd på 500 kilometer
frå Nord-Korea, og Scud-D, med ei rekkjvidd på opp til 700 km, vert visstnok
utvikla av Syria med hjelp frå Nord-Korea og Iran, i følgje Zisser.

Syria fekk mykje økonomisk støtte frå statane kring Persiabukta etter å ha
delteke i Golfkrigen, og ein god del av desse midlane var øyremerka for
militæret.

Hovudmåla med utanrikspolitikken til president Bashar al-Assad er å sikre
nasjonal tryggleik, få aukande påverknad hos dei arabiske naboane og sikre seg
attende Golanhøgdene. Mange gonger gjennom historia har Syria vore i bitter
strid med sine geografiske, kulturelle naboar, som Tyrkia, Israel, Irak og
Libanon. Syria betra tilhøvet til fleire av statane i regionen på 2000-talet,
før den arabiske våren og den syriske borgarkrigen.

Etter at den pågåande borgarkrigen starta i 2011 med dei mange drapa og
menneskrettsbrota, har Syria i aukande grad vorte isolert frå dei andre landa i
regionen, og det større internasjonale samfunnet. Syria har hatt diplomatiske
forhold med fleire land, som Storbritannia, Canada, Frankrike, Italia, Tyskland,
Tunisia, Egypt, Libya, USA, Belgia, Spania, og Golf-statane.

Frå Den arabiske ligaen har Syria halde diplomatiske forhold med Algerie, Egypt,
Irak, Libanon, Sudan og Jemen. På grunn av valden mot dei sivile, har Syria
blitt suspendert frå Den arabiske ligaen og Organisasjonen for islamsk samarbeid
i 2012. Syria har framleis gode forhold med sine tradisjonelle allierte, Iran,
Kina, Venezuela og Russland, som er av dei få landa som har støtta den syriske
regjeringa i borgarkrigen.

Israel annekterte Golanhøgdene i 1981, medan Syria held på kravet om å få
attende dette territoriet.

Den syriske okkupasjonen av Libanon byrja i 1976 som følgje borgarkrigen der og
enda i april 2006 etter indre og internasjonalt press etter drapet på den
tidlegare libanesiske statsministeren Rafik Hariri.

Syria er delt inn i 14 guvernement, som igjen er delt inn i 61 distrikt.
Distrikta er igjen delt inn i underdistrikt.

Ansvaret for telekommunikasjon i Syria har departementet for kommunikasjon og
teknologi. I tillegg spelar Syrian Telecom ei viktig rolle i å distribuere
statleg Internettilgang. Den syriske elektroniske armeen tener som ein del av
forsvaret i cyberspace og har lenge vorte rekna som ein fiende av
hacktivistgruppa Anonymous. På grunn av lover som sensurerer Internett, har
13 000 Internett-aktivistar blitt arrestert mellom mars 2011 og august 2012.

Syria er klassifisert av Verdsbanken som eit land med «lågare
gjennomsnittsintekt.» Syria er avhengig av olje- og jordbrukssektorane.
Oljesektoren utgjer kring 40 % av eksportinntektene. I tillegg har
prøverboringar indikert at det finst store mengder olje i Middelhavet mellom
Syria og Kypros. Jordbrukssektoren medverkar med kring 20 % av BNP og 20 % av
sysselsetjinga. Oljereservane er venta å minke dei komande åra og Syria
importerer alt meir olje enn dei eksporterer. Sidan borgarkrigen byrja har
økonomien minka med 35 %, og det syriske pundet har falle til ein sjettedel av
verdien før krigen. Staten er i aukande grad avhengig av lån frå Iran, Russland
og Kina.

Økonomien er i stor grad regulert av staten, som har auka subsidiane og i
aukande grad kontrollerer handel for å døyve protestane og verne valutareserven.
Langvarige økonomiske restriksjonar omfattar utanlandske handelshindringar,
minkande oljeproduksjon, høg arbeidsløyse, stigande budsjettunderskot, og
aukande press på vassforsyningar på grunn av bruk av store mengder vatn i
jordbruket, rask folkevekst, industriutvikling og vassforureining. UNDP
annonserte i 2005 at 30 % av den syriske folkesetnaden lever i fattigdom og
11,4 % lever under eksistensminimum.

Hovudeksportvarene til Syria er råolje, foredla produkt, uhandsama bomull,
klede, frukt og korn. Dei viktigaste importvarene i Syria er råmateriale for
industri, kjøretøy, jordbruksutstyr og tungt maskineri. Inntekter frå
oljeeksportane og bidrag frå syriske arbeidarar er dei viktigaste kjeldene for
staten til utanlandsk valuta.

Syria sin del i den globale eksportmarknaden har gått gradvis nedover sidan
2001. Veksten av BNP per innbyggjar var berre 2,5% per år i perioden 2000–2008.
Arbeidsløysa er høg med over 10 %. Fattigdomen har auka frå 11% i 2004 til 12,3%
i 2007.

Politisk ustabilitet utgjer ein trugsel mot framtidig økonomisk utvikling.
Utanlandske investeringar er avgrensa på grunn av vald, statlege restriksjonar,
økonomiske sanksjonar og internasjonal isolering. Økonomien til Syria er òg
hindra av statleg byråkrati, fallande oljeproduksjon, stigande budsjettunderskot
og inflasjon.

Før borgarkrigen i 2011 hadde staten håpa å tiltrekke seg nye investeringar i
turisme, naturgass, og tenestesektorar for å utvide økonomien og redusere
avhengigheita av olje og jordbruk. Staten byrja å innføre økonomiske reformer
retta mot å liberalisere dei fleste marknadane, men desse reformene gjekk sakte
og var ad hoc, og har blitt heilt sett attende etter borgarkrigen braut ut i
2011.

I 2012 var verdien av den totale eksporten til Syria kutta med to tredjedelar,
frå 12 milliardar USD i 2010 til berre 4 milliardar USD i 2012. Syria sitt BNP
har minka med over 3 % i 2011, og var venta å minke ytterlegare med 20 % i 2012.

I 2012 var olje- og turistindustrien i Syria særleg øydelagd og 5 mrd. US-dollar
gjekk tapt i den pågåande borgarkrigen. Oppbygging etter borgarkrigen vil koste
så mykje som 10 mrd. USD. Sanksjonar har tappa økonomien til staten. USA og EU
har lagt ned forbod mot oljeimport, og då dette tredde i kraft i 2012, vart det
estimert at dette kosta Syria kring 400 millionar USD i månaden.

Inntektene frå turisme har falle dramatisk og hotellbelegget har falle frå 90 %
før krigen til mindre enn 15 % i mai 2012. Kring 40 % av alle tilsette i
turistsektoren har mista jobbane sine etter krigen braut ut.

Syria har produsert tungolje frå felta i nordaust sidan 1960-åra. TIdleg i
1980-åra vart det oppdaga lettare, svovelhaldig olje nær Deir ez-Zor aust i
Syria. Oljeproduksjonen til Syria har falle dramatisk frå ein topp på nær
600 000 tønner per dag i 1995 til mindre enn 140 000 tønner per dag i 2012.

Syria eksporterte kring 200 000 tønner per dag i 2005 og olje er framleis ei
viktig eksportinntekt for landet. Syria produserer òg 22 millionar kubikkmeter
gass per dag og har reservar som er estimert til 240 kubikkilometer. Staten har
starta å arbeide med internasjonale energiselskap med håp om å verte ein
gasseksportør, men all gassen som i dag vert produsert vert nytta innanlands.

Før opprøret vart meir enn 90 % av den syriske olja eksportert til EU-land,
medan resten gjekk til Tyrkia. Olje- og gassinntektene utgjorde kring 20 % av
totalt BNP og 25 % av dei totale inntektene til landet.

Det meste av den syriske frakta går med Chemins de Fer Syriens (det syriske
jernbaneselskapet), som har samband med Türkiye Cumhuriyeti Devlet Demiryolları
(det tyrkiske statlege jernbaneselskapet). For å vere eit relativt underutvikla
land, er jernbanesystemet i Syria god utvikla med mange ekspressruter og moderne
tog.

Vegnettverket i Syria er 69 873 km langt og omfattar 1 103 km med motorvegar.
Landet har òg 900 km med farbare, men ikkje økonomisk viktige vassvegar.

Dei fleste innbyggjarane lever i Eufratdalen og langs kystsletta, ei frodig
stripe mellom kystfjella og ørkenen. Folketettleiken i Syria er kring 99 per
km². I følgje World Refugee Survey 2008, publisert av den amerikanske komiteen
for flyktningar og immigrantar hadde Syria ein folkesetnad av flyktningar og
asylsøkjarar som talte kring 1,85 millionar personar. Dei fleste av desse kom
frå Irak (1,3 mill.), og store folkesetnader frå det tidlegare Palestina
(543 400) og Somalia (5200) lever òg i landet.

Meir enn 7 millionar syrarar er blitt flytta på, og meir enn 2,1 millionar
syrarar har flykta frå landet og vorte flyktningar etter den syriske
borgarkrigen braut ut i mars 2011.

Syrarar er hovudsakleg eit lokalt levantisk folk, i nær slekt med sine næraste
naboar, som libanesarane, palestinarar, israelittar, irakarar, maltesarar og
jordanarar. Syria har kring 22,5 millionar innbyggjarar. Syriske arabarar, og
kring 400 000 palestinske arabarar frå SNs hjelpeorganisasjon for palestinske
flyktningar i Midtausten, utgjer kring 77 % av folkesetnaden (om ein ser bort
frå syriske kristne). I tillegg lever kring 1,3 millionar irakiske flyktningar i
Syria i 2007.

Den nest største etniske gruppa i Syria er dei innfødde kristne syrisk-arameiske
folka og assyrarar, som i lag utgjer kring 2,3 millionar eller like over 10 % av
folkesetnaden, medan aramearar utgjer 7,5 % til 8 % og assyrarar 2 % til 2,5 %.
Den syrisk-arameiske gruppa lever over heile landet, særleg i dei store byane,
medan assyrarane hovudsakleg bur i nord og nordaust ((Homs, Aleppo, Qamishli,
Hasakah). Mange (særleg den assyriske gruppa) har framleis akkadiskpåverka
nyarameiske dialektar som munnleg eller skriftleg språk, medan ei lita gruppe
syrisk-aramearar framleis talar vestarameisk. Talet på desse har auka på grunn
av dei mange assyriske flyktningane frå Irak som flykta frå religiøs og etnisk
forfølging etter Irakkrigen, så folkesetnaden kan vere høgare enn det som er
oppført her.

Dei indoeuropeisk talande kurdarane utgjer kring 9 % av folkesetnaden, eller
kring to millionar menneske. Dei fleste kurdarane bur nordaust i Syria og dei
fleste snakkar ein kurmanji-variant av kurdisk.

Dei fleste syriske tyrkarar bur i Aleppo, Damaskus og Latakia og kring
500 000–1 000 000, og utgjer mellom 2-4 % av folkesetnaden.

Armenarar, eit indoeuropeiske kristent folk utgjer kring 100 000, eller kring
0,5 % av folkesetnaden. Dei fleste kom her under det armenske folkemordet. Syria
har den 7. største armenske folkesetnaden i verda. Dei er hovudsakleg samla i
Aleppo, Qamishli, Damaskus og Kesab.

Jezidiar, ei etnisk gruppe med sin eigen religion, jezidisme, utgjer 10 000
personar som hovudsakleg lever i regionen Jabal Sinjar.

Mhallami er ei grein av den syrisk-arameiske folkesetnaden som konverterte til
verdsleg islam, men som har halde den arameiske identiteten, utgjer kring 2000.

Mandearar, eit mandeisktalande folk, utgjer nokre få hundre, hovudsakleg
flyktningar frå Irak.

Den største konsentrasjonen av den syriske diasporaen utanfor den arabiske verda
er i Brasil, der millionar av folk har arabiske aner eller aner frå andre stader
i det nære austen. Brasil var det først landet i Amerika som gav humanitære
visum til syriske flyktningar.. Dei fleste arabiske argentinarar har bakgrunn
frå anten Libanon eller Syria..

Sunni-arabarar utgjer kring 59–60 % av folkesetnaden. Dei fleste kurdarane (9 %)
og tyrkarane (3 %) er sunni, medan 13 % er sjia (alawittar, tolvarsekta og
ismailittar), 10 % kristne (dei fleste antiokiske ortodokse, resten
gresk-katolske, den assyriske austlege kyrkja, armenske ortodokse, protestantar
og andre trusretningar), og 3 % drusar. Drusar utgjer kring 500 000 og lever
hovudsakleg i det sørlege området Jabal al-Druze.

Familien til president Bashar al-Assad er alawittar og alawittar dominerer
regjeringa i Syria og dei viktigaste stillingane i militæret.

Kristne (2,5 millionar) utgjer ein stor del av dei palestinske flyktningane i
Syria og er delt inn i fleire grupper. Kaledonske antiokisk-ortodokse utgjer
35,7 % av den kristne folkesetnaden; katolikkar (melkittisk, armensk-katolske,
syrisk-katolsk, maronittisk, kaldeisk-katolsk og latin) utgjer 26,2 %; Den
armenske apostoliske kyrkja 10,9 %, syrisk-ortodokse utgjer 22,4 %; den
assyriske kyrkja og fleire mindre kristne trusretningar utgjer resten. Mange
kristne kloster finst òg. Mange kristne syrarar høyrer til den øvre
samfunnsklassen.

Arabisk er det offisielle språket. Fleire moderne arabiske dialektar vert nytta
i kvardagen, hovudsakleg levantinsk i vesten og mesopotamisk i nordaust. Kurdisk
(i kurmanji-form) vert mykje nytta i kurdiske regionar i Syria. Armensk og
tyrkisk (søraserbajsjansk dialekt) vert snakka blant armenske og tyrkiske
minoritetar.

Arameisk var lingua franca i regionen før arabisk, og vert framleis tala av
assyrarar, og gammalsyrisk vert framleis nytta som liturgisk språk i
forskjellige syriske kristne trusretningar. Nyvestarameisk vert framleis talt i
landsbyen Ma`loula og to nabolandsbyar kring 50 km nordaust for Damaskus.

Syria er eit tradisjonelt samfunn med ei lang kulturhistorie. Familie, religion,
utdanning, sjølvdisiplin og respekt er viktig. Syrarar har smak for tradisjonell
kultur, uttrykkt i dansar som al-samah, dabkeh i alle sine variasjonar og
sverddansen. Folketradisjonane kjem tydeleg fram under bryllaupsseremoniar og
barnefødslar.

Syrisk litteratur har medverka til arabisk litteratur og har ein stolt tradisjon
innan munnleg og skriftleg poesi. Syriske forfattarar, der mange av dei
emigrerte til Egypt, spelte ei viktig rolle i nahdaen eller den arabiske
littereære og kulturelle gjenopplivinga på 1800-talet. Viktige syriske
forfattarar i nyare tid er mellom andre Adonis, Muhammad Maghout, Haidar Haidar,
Ghada al-Samman, Nizar Qabbani og Zakariyya Tamer.

Ba'ath-partistyret har sidan kuppet i 1966 drive med sensur. I denne samanengen
vert sjangeren historiske romanar, med Nabil Sulayman, Fawwaz Haddad, Khyri
al-Dhahabi og Nihad Siris i spissen, stundom nytta til å uttrykke misnøye,
kritisere notida gjennom skildringar av fortida. Syriske folkeminne, som ein
undersjanger av historisk fiksjon, er full av magisk realisme, og vert òg nytta
til skjult kritikk av notida. Salim Barakat, ein syrisk emigrant i Sverige, er
ein av dei leiande forfattarane innan sjangeren. Moderne syrisk litteratur
omfattar òg science fiction og futuristiske utopiar (Nuhad Sharif, Talib Umran),
som òg fungerer som eit talerøyr for misnøye.

Det syriske musikkmiljøet, særleg det i Damaskus, har lenge vore av dei
viktigaste i den den arabiske verda, særleg innan klassisk arabisk musikk. Syria
har produsert fleire stjerner for den arabiske verda, som Asmahan, Farid
al-Atrash og songaren Lena Chamamyan. Aleppo er kjend for sin muwashshah, ei
form for andalusisk songdikting som vart popularisert av Sabri Moudallal, i
tillegg til popstjerner som Sabah Fakhri.

Fjernsyn vart først innført i Syria i 1960, då Syria og Egypt (som starta
fjernsynssendingar same året) vart ein del av Den sameinte arabiske republikken.
Fjernsynssendingane gjekk i svartkvitt fram til 1976. Syrisk såpeopera har ein
forholdsvis stor marknadsdel i den austlege arabiske verda.

Nesten alt av syrisk media er statseigd, og Ba'ath-partiet kontrollerer nesten
alle aviser. Styresmaktene driv fleire etterretningsbyrå, mellom anna Shu'bat
al-Mukhabarat al-'Askariyya, som nyttar mange operatørar.

Dei mest populære idrettsgreinene i Syria er fotball, basketball, symjing og
tennis. Damaskus var vertsby for den femte og sjuande pan-arabiske leikane.
Mange fotballag held til i Damaskus, Aleppo, Homs og Latakia.

Abbasiyyin stadion i Damaskus er heimebanen til det syriske landslaget i
fotball. Laget har hatt noko suksess og har kvalifisert seg fire gonger for
Asiamesterskapen i fotball. Laget spelte den første landskapen sin den 20.
november 1949 då dei tapte mot Tyrkia 7–0. Laget var rangert på 137. plass på
FIFA-rankinga i mars 2014.

Syrisk mat består hovudsakleg av rettar typisk for det sørlege Middelhavet,
gresk mat og sørvestasiatisk mat. Somme syriske rettar har òg utvikla seg frå
tyrkisk og fransk kjøken, som sjisjkebab, fylte auberginar og yabra (fylte
drueblad).

Hovudrettane som utgjer syrisk mat er kibbeh, hummus, tabbouleh, fattoush,
labneh, shawarma, mujaddara, shanklish, pastırma, sujuk og baklava. Baklava er
laga av filodeig fylt med hakka nøter og dyppa i honning. Syrarar serverer ofte
ei rekkje smårettar, kalla meze, før hovudretten. Za'atar, kjøtdeig, og
oste-manakish er populære forrettar. Det arabiske flatbrødet khubz vert alltid
eten i lag med meze.

Drykker i Syria varier avhengig av tid på dagen og kva høve det skal drikkast
til. Arabisk kaffi, eller tyrkisk kaffi, er den mest kjende varme drykken,
vanlegvis til frokost eller kvelds. Kaffi vert vanlegvis servert for gjester
eller etter maten. Arak er ein alkoholhaldig drykk som houvdsakleg vert servert
ved spesielle høve. Andre syriske drykkar er ayran, jallab, kvit kaffi og eit
lokalt produsert øl kalla Al Shark.

Utdanning er gratis og obligatorisk i alderen 6 til 12 år. Skulen består av seks
år med grunnskuleutdanning, etterfulgt av ein 3-årig studieførebuande eller
yrkesfagleg opplæringsperiode og eit treårig akademisk eller yrkesfagleg
program. Den andre treårige periode med akademisk opplæring er naudsynt for å
takast opp ved universiteta. Samla opptak ved vidaregåande skular er over
150 000. Lesekunna i Syria for personar frå 15 år og oppover er 90,7 % for menn
og 82,2 % for kvinner.

Sidan 1967 har alle skular, høgskular og universitet vore underlagt tett statleg
styring av Ba'ath-partiet.

Det er seks statlege universitet i Syria og 15 private. Dei to øvste statlege
universiteta er Universitetet i Damaskus (180 000 studentar) og Universitetet i
Aleppo. Dei øvste private universiteta i Syria er Det syriske private
universitetet, Det arabiske internasjonale universitet, Universitetet i Kalamoon
og Det internasjonale universitetet for vitskap og teknologi. Det er òg mange
høgskular i Syria.

I følgje Webometrics Ranking of World Universities er det høgast rangerte
universitetet i landet Damaskus universitet (3540. plass i verda), Universiteet
i Aleppo (7176. plass) og Tishreen universitet (7968.).

I 2010 utgjorde helsevesenet 3,41 % av landet sitt BNP. I 2008 var det 14,92
legar og 18,50 sykepleiarar per 10 000 innbyggjarar. Forventa levealder var
75,70 år i 2010, eller 74,19 år for menn og 77,30 år for kvinner.



https://nn.wikipedia.org/wiki/Vind

Vind (norrønt vindr) er delvis horisontale luftrørsler i atmosfæren, som kjem av
ujamn oppvarming av jorda si overflate. Vind i form av vindkraft er blitt brukt
til transport og energikrevjande verksemd i hundreår. Kraftig vind i form av
stormar eller orkanar kan derimot føre til store øydeleggingar og i verste fall
dødsfall. Vind oppstår på alle skalaer. På ein varm sommardag kan det oppstå
lokal kortvarig vind i eit lite område som blir varma opp av sola, medan ujamn
soloppvarming av jordoverflata skaper globale vindmønster. Dei to største
kreftene som skapar den atmosfæriske sirkulasjonen er ujamn oppvarming mellom
ekvator og polane, i tillegg til jordrotasjonen (corioliseffekten).

Forskjellig temperatur i to luftmassar fører til forskjellig lufttrykk i dei to
luftmassane. Vind oppstår når luft strøymer frå området med høgt trykk til
området med lågt trykk for å jamne ut denne trykkskilnaden. Corioliseffekten
fører derimot til at lufta ikkje strøymer i rette linjer mellom dei to
trykksystema, men følgjer sirkulære banar inn mot lågtrykkssenteret.

Vind kan klassifiserast ut frå vindstyrke eller det geografisk området dei
oppstår i. Det finst global vind som eksisterer mellom dei atmosfæriske
sirkulasjonscellene. Eit døme på slik vind er jetstraumen eller passatvinden.
Det finst vind på synoptisk skala som kjem av trykkskilnadar mellom to
luftmassar på midlare breidder, og det finst vind som oppstår av topografiske
forhold. Mesoskala vind er vind som oppstår på lokal skala, til dømes i samband
med kraftige regnbyer. På den minste skalaen har ein mikroskala vind som kan
blåse frå ti til hundrevis av meter og vere svært uforutsigbare, som til dømes
støvkvervlar.

Storskala vind er vind som oppstår som følgje av globale sirkulasjonsmønster.
Desse er mellom anna passatvinden, vestavindsbeltet, den polare austavinden og
jetstraumen.

Fordi jorda blir ujamt oppvarma, og fordi varm luft stig medan kald luft søkk,
oppstår det sirkulasjonar som på ein planet som ikkje roterer ville ha ført til
ein luftstraum frå ekvator til polane i den øvre troposfæren, og ein luftstraum
frå polane til ekvator ved overflata. Men på grunn av jorda sin rotasjon, blir
denne enkle situasjonen mykje meir kompleks i den verkelege atmosfæren. I nesten
alle høve er den horisontale vindkomponenten mykje større enn den vertikale.
Unntaket er i kraftig konveksjon.

Passatvinden er kanskje den mest kjende og vedvarande vinden på jorda. Berre den
katabatiske vinden frå isen i Antarktis og Grønland er meir vedvarande. Det var
passaten dei tidlege sjøfararane som reiste frå Europa til Nord- og Sør-Amerika
leit på for å kome seg fram.

Passatvinden oppstår under Hadleycella, og er ein del av returstraumen i denne
sirkulasjonscella. Hadleycella fører luft frå ekvator oppover i troposfæren og
transporterer han mot polane. Ved rundt 30 °N/S blir lufta avkjølt og søkk ned
til bakken, før han strøymer tilbake mot ekvator. Corioliseffekten gjer derimot
at vinden blir avbøygd mot vest.

Vestavindsbeltet finn vi på midlare breidder under Ferrelcella, som er ei anna
atmosfærisk sirkulasjonscelle. Luftstraumen har ein tendens til å gå mot polane
nær bakken og mot ekvator i høgda, men trykksystem i låge nivå (som til dømes
lågtrykk) gjer at vinden på midlare breidder varierer ein god del i styrke og
retning samanlikna med vind på høgare og lågare breiddegrader. Den polare
jetstraumen i høgda styrer derimot stort sett trykksystem austover, så i all
hovudsak blir luftmassane ført mot aust.

Den polare austavinden kjem av utstrøyming frå det polare høgtrykket som oppstår
når kald luft søkk ned over polane som ein del av polarcella. Sjølv om desse
vindane er meir eller mindre vedvarande er dei ikkje særleg djupe, men er kalde
og sterke. I Nord-Amerika kan denne kalde lufta blande seg med varm og fuktig
luft frå Golfstraumen og danne kraftig torevêr og tornadoar så langt nord som
til 60°N. Desse blir derimot sjeldan observert på grunn av store område utan
folk, men i 1987 oppstod det ein tornado i Edmonton i Canada som nådde styrke F4
på Fujitaskalaen og drap 27 menneske.

Jetstraumen er ein kraftig vind i eit relativt smalt område i høgda. Desse går i
hovudsak mot aust like under tropopausen. Den polare jetten oppstår i grensa
mellom Ferrelcella og Polarcella, og ligg over polarfronten. Om vinteren oppstår
det ein anna jetstraum rundt 30 ºN/S i grensa mellom Hadleycella og Ferrelcella,
som eit resultat av temperaturskilnadar mellom tropisk luft og kald kontinental
polarluft. Jetstraumane er ikkje kontinuerlege, og kan endre både styrke og
tildels retning. Dei flyttar seg derimot hovudsakleg austover, men kan svinge
stort mot nord og sør. I samband med den polare jetstraumen oppstår det
rossbybølgjer, som er langskala (bølgjelengd på 4000-6000 km) harmoniske bølgjer
som svingar seg rundt kloden.

Sesongbasert vind er vind som berre oppstår til visse tider på året. Den indiske
monsunen er eit døme på slik vind.

Synoptisk vind er vind i samband med storskala fenomen som varm- og kaldfrontar,
og er ein del av vinden som utgjer det daglege vêret. Desse inkluderer
geostrofisk vind, gradientvind og syklostrofisk vind.

Som eit resultat av corioliskrafta vil vind på nordlege halvkule alltid strøyme
med klokka rundt eit høgtrykk, og mot klokka rundt eit lågtrykk. På sørlege
halvkule er det motsett. Samtidig strøymer lufta alltid frå høgtrykk mot
lågtrykk. Trykkgradientkrafta og corioliskrafta er motsett retta, men er
vanlegvis ikkje like. Når desse kreftene er like store vil vinden gå parallelt
med isobarane, og slik vind blir kalla geostrofisk vind. Vinden er berre heilt
geostrofisk når ein kan sjå bort frå dei andre kreftene (som friksjon) som
virkar på lufta. Dette er ein god approksimasjon for storskala luftstraumar bort
frå tropene.

I visse tilfelle kan luftrørsla bli nesten eller heilt dominert av
sentripetalkrafta, medan corioliskrafta får lite å sei. Slik vind kallar ein
syklostrofisk, og er kjenneteikna ved rask rotasjon over eit lite område.
Tropiske syklonar og tornadoar er døme på slik vind.

Synoptisk vind er vind på så stor skala at det vanlegvis går greit å varsle dei
for både datamodellar og meteorologar. Vind på mindre skala er som regel meir
kortvarig og oppstår i små geografiske område slik at dei er svært vanskeleg å
varsle med mindre det er på kort sikt. Desse mesoskala vindane kan til dømes
oppstå i samband med torevêr. Fleire av dei «spesielle» vindane som er nemnd til
slutt i denne artikkelen er mesoskala vind.

Mikroskala vind varer svært kort - sekundar til minuttar - og over område på ti
til hundrevis av meter. Turbulens i samband med passerande frontar er danna av
mikroskala vind, og det er mikroskala vind som dannar små konvektive fenomen som
støvvirvlar. Sjølv om dei er små i utstrekking og tid, kan dei spele ei stor
rolle i daglegliv. I 1985 styrta eit fly i Dallas i USA av mikroskala vind som
gav namn til fenomenet mikroutbrot. 133 menneske mista livet, og hendinga førte
til at flyplassar og enkelte vêrstasjonar installerte dopplerradar.

Eolisk vind er vind som skapar geologiske endringar. Tornadoar og tropiske
syklonar er døme på vind som kan skape slike endringar. Storskala erosjon og
danning av sanddyner og andre geologiske og topografiske effektar påverka av
vind blir kalla eolisk aktivitet.

Forskjellig oppvarming er drivkrafta bak solgangsbrisen. Land blir raskare varma
opp og avkjølt enn vatn. I kyststrøk fører dette til at landområda blir raskare
varma opp om dagen, og raskare avkjølt om natta, medan sjøtemperaturen endrar
seg lite. Oppvarminga over land fører til konveksjon, stigande luftrørsler, som
skapar eit lite lågtrykk ved overflata. Luft strøymer inn frå sjøen for utjamne
trykkskilnaden. Lufta som stig vil så strøyme ut mot sjøen og så søkke igjen.
Dermed oppstår det ei sirkulasjonscelle mellom land og sjø. Utover ettermiddagen
vil corioliskrafta byrja å påverke systemet, og vinden langs ein nord-sør-retta
kyststrekning med land mot aust (som på Vestlandet) vil etter kvart dreie på
nord. Visst hovudvindfeltet over eit slikt kystområde allereie er nordlege, kan
solgangsbrisen forsterke nordavinden om ettermiddagen, medan vinden kan bli
svakare visst hovudvindfeltet er sørleg. Om natta når landområdet blir raskare
avkjølt enn sjøen, vil det motsette skje, og luft strøymer frå land og utover
sjøen. Som regel er denne vinden om natta svakare enn den om dagen.

Fjellbris og dalbris er ein kombinasjon av ujamn oppvarming og topografi. Når
sola stig vil fjelltoppane få sollys først, og utover dagen vil fjellsida som er
retta mot sola få meir oppvarming enn dalbotn og andre sida av dalen. Dette
fører til stigande luftrørsler på denne fjellsida, og kjøligare luft frå dalen
strøymer ut for å erstatte den stigande lufta. Denne vinden opp fjellsida blir
kalla dalbris. Det motsette skjer om ettermiddagen, når dalen blir meir oppvarma
og fjelltoppane avkjøla. Vinden som oppstår er delvis skapt av tyngdekrafta og
konveksjon i dalen og blir kalla fjellbris.

Fjellbrisen er eit døme å det som meir generelt blir kalla katabatisk vind.
Dette er vind som er driven av at kaldluft (som er tung) strøymer ned ein
skråning. Dette skjer på stor skala på Grønland og i Antarktis. Ein har ofte
slik vind i område der lufta blir avkjølt på eit høgt, kaldt platå, sett i
rørsle og strøymer ned skråningar på grunn av tyngdekrafta. Slik vind er vanleg
i Mongolia og i dalar med isbrear.

Sidan katabatisk refererer til den vertikale rørsla av vind, høyrer òg vind som
blir danna på lesida av fjell og varma opp som følgje av kompresjon til denne
kategorien. Luft i slik vind kan ha ei temperaturstiging på 20 grader eller
meir, og blir kalla fønvind. Denne type vind har derimot mange forskjellige namn
rundt om i verda.

Det motsette av katabatisk vind er anabatisk vind, eller vind som flyttar seg
oppover. Dalbrisen som er skildra over her er anabatisk vind.

Eit uformelt uttrykk som er mykje brukt er orografisk vind. Dette refererer til
vind i samband med orografisk heving og blir som regel brukt i samband med vind
som fønvind, sidan lufta blir heva over fjellrekkjer før ho søkk ned på andre
sida.

Desse vindane er brukt i samband med dekomponering og analysar av vindprofilar.
Dei er nyttige til å forenkle atmosfæriske rørslelikningar og for å kunne vite
noko kvalitativt om den horisontale og vertikale fordelinga av vind.

Vindstyrken kan ein måla i knop, i m/s, km/t eller i beaufort. Viss ein
observerer luftrørslene ti meter over bakken og tek middelverdien over ti
minutt, har ein målt dét som i meteorologien heiter vindstyrke, og ein kan bruka
beaufortskalaen til å klassifisera måleresultatet. I USA vert derimot
vindstyrken målt over to minutt.

Viss ein berre les av augeblinksverdien av ei vindmåling, har ein ikkje målt
vindstyrke, men vindkast. Vindkast kan ofte ha høgare styrke enn vinden på same
tidspunkt. Døme: Viss det er målt frisk bris, er det ikkje uvanleg med vindkast
over 12 m/s.

Det finst vindgudar i ei rekkje mytologiar. Nokre personleggjer ulike vindar
eller vindretningar. I gresk mytologi blei dei fire hovudvindretningane
personifisert som gudar kalla anemoi. Desse var Boreas, Notos, Euros og
Zephyros. Grekarane observerte òg endringar i vinden med årstidene, som ein kan
sjå på Vindtårnet i Aten. Ehecatl er ein aztekisk vind- og skapargud som blei
dyrka i tempel opne for dei fire vindane. Hawaiiske Paka'a er ein av fleire
oseaniske vindgudar, og skal ha funne opp seglet. I irokesarmytologi styrer
Gǎ-oh vindane ved hjelp av fire dyr, elgen, panteren, bjørnen og hjorten. Andre
gudar kombinerer makt over vind og andre ting, som luft (Shu), pust (Vaju,
Enlil), hav (Njord), eld (Huracan) og demonar (Pazuzu).

Vinden opptrer som hovudperson i fabelen «Nordavinden og sola». I andre soger
kan heltar og menneske søka å gjera nytte av eller temja personleggjorte vindar.
I kampen mot demonguden Chiyou møtte den gule keisaren mellom anna vindguden i
drakeform, Fei Lian. I Odysseen får Odyssevs ein sekk med dei fire vindane i av
vindguden Aiolos. I det norske folkeeventyret om guten som går til nordavinden
og krever igjen mjølet han har blåse bort, vinn guten magiske gåver frå vinden.
I «Østenfor sol og vestenfor måne» rir heltinna på ulike vindar for å nå målet
sitt.

Ei britisk barnebok frå 1800-talet av George MacDonald, At the Back of the North
Wind, fortel om ein gut som rir rundt i verda på nordavinden og ser kva ho gjer.

Vind kan vera eit symbol og verkemiddel på mange vis. Innan sentralasiatisk
tradisjon er sjelen kalla ein vindhest, noko som er teke vidare i tibetansk
buddhisme. Her blir også bøneflagg som flagrar i vinden kalla vindhestar.

Vindspel er tilordningar som lagar lyd når vinden rører dei. Dei har vore brukt
til å gje lukke og verna mot ulukke, som pynt og lyddekorasjon. Vindharpe og
vindorgel er andre musikkinstrument som vind lagar lyd i.



https://nn.wikipedia.org/wiki/Sibelius-akademiet

Sibelius-akademiet, som no heiter Konstuniversitetets Sibelius-Akademi på svensk
og Taideyliopiston Sibelius-Akatemia på finsk etter å ha gått inn i
Konstuniversitetet i 2013, er den delen av Konstuniversitetet i Finland som tek
for seg utdanning og forsking innanfor musikkfeltet. Akademiet har namn etter
den finske komponisten Jean Sibelius, og har sitt hovudsete i Helsinki, men driv
òg undervisning i Kuopio og Seinäjoki. Sibelius-Akademin er eit av dei største
musikkakademia i Europa, og har ikring 1 500 studentar og meir enn 1 000 lærarar
og andre medarbeidarar.

Akademiet har si bakgrunn i Helsingfors musikinstitut, som vart skipa i 1882 på
privat initiativ av musikkpedagogen og komponisten Martin Wegelius. Namnet på
instituttet vart endra i 1924 til Helsingfors konservatorium, og i 1939 vart
namnet Sibelius-Akademin. I 1980 vart det gjennomført ei administrasjonsreform
som gjorde Sibelius-Akademin til statleg høgskule, og i 1998 vart akademiet eit
universitet, som i 2013 vart ein del av Konstuniversitetet.

Det er ti ulike utdanningsprogram ved Sibelius-Akademin. Ein kan utdanne seg til
musikkandidat og musikkmagister, og ein kan avleggje musiklicentiatexamen og
musikdoktorsexamen (doktorgrad). Til liks med mange andre konservatorium kringom
i verda, har Sibelius-Akademin òg eit juniorakademi for gåverike musikarar i
skulealderen.



https://nn.wikipedia.org/wiki/Russland

Den russiske føderasjonen eller berre Russland (russisk: Российская Федерация,
Rossijskaja Federatsija eller Россия, Rossija) er eit land i det austlege Europa
og nordlege Asia. Storleiken er 17 075 200 km² og folketalet 142,9 millionar ved
folketeljinga i 2010. Den noverande staten Russland oppstod 25. desember 1991
som den største etterfylgjarstaten til den oppløyste Sovjetunionen.

Russland er det største landet i verda i areal, det strekkjer seg frå grensa mot
Noreg og Finland i nordvest til Beringsundet i nordaust, frå grensene mot
Baltikum, Kviterussland og Ukraina i vest, austover tvers gjennom Asia til
grensa mot Nord-Korea og det nordlege Stillehavet. Russland er såleis både eit
europeisk og eit asiatisk land, den geografiske grensa mellom verdsdelane blir
vanlegvis rekna å gå langs fjellkjedene Ural og Kaukasus.

Politisk er Russland ein assymetrisk føderasjon, dvs at dei 84
føderasjonssubjekta, som føderasjonen er bygd opp av, har ulik grad av
sjølvstyre. Størst sjølvstyre har dei 21 republikkane, som opphavleg vart
oppretta som sjølvstyrte einingar for etniske minoritetsgrupper. Hovudspråket
russisk er eit av dei indo-europeiske språka.

Russland er det største landet i areal i verda, og omfattar nesten ein tredel av
det eurasiske kontinentet. Grensa mellom den europeiske og asiatiske delen av
landet går ved fjellkjeda Ural. Den europeiske delen, vest for Ural, utgjer om
lag 23 % av arealet. Den asiatisk delen, aust for Ural, vert òg kalla Sibir. Det
nordlegaste punktet i Russland, Kapp Fligeli på øygruppa Frans Josefs land ligg
på 81°51’ nord. Det austlegaste punktet, på den vestlegaste av dei to
Diomedesøyane, ligg på 169°0’ aust, tre kilometer frå amerikansk territorium på
den austlegaste av Diomedsøyane. Det sørlegaste punktet ligg ved grensa til
Aserbajdsjan, og det vestlegaste ved grensa til Polen. Russland strekkjer seg
4000 kilometer frå nord til sør, og 10 000 kilometer frå vest til aust.

Russland si grense er 60 933 kilometer lang, derav er 38 808 kilometer
kystlinje. Russland har grenser mot Noreg (196 km), Finland (1340 km), Estland
(294 km), Latvia (217 km), Kviterussland (959 km), Litauen (281 km, gjennom
eksklaven Kaliningrad oblast), Polen (232 km, det same), Ukraina (1576 km),
Georgia (723 km), Aserbajdsjan (284 km), Kasakhstan (6846 km), Kina (3645 km),
Mongolia (3485 km) og Nord-Korea (19 km). Landet har kyst til Austersjøen og
Svartehavet i vest, Nordishavet i nord og Stillehavet i aust.

Som det største landet i verda omfattar Russland mange ulike landskapstypar, og
stor geografisk variasjon. I den europeiske delen, og vest i Sibir, ligg store
sletteland. Enorme område består av taiga og tundra. Store delar av landet har
permafrost. Store fjellområde finn ein i Ural, aust i Sibir og i Kaukasus ved
sørgrensa i Europa.

Russland er eit av landa som har grense til den største innsjøen i verda, Det
kaspiske havet. I Russland ligg den djupaste innsjøen i verda, Bajkalsjøen, det
høgste fjellet i Europa, Elbrus, den lengste elva i Europa, Volga og den største
innsjøen i Europa, Ladoga. Fire av dei ti lengste elvene i verda renn gjennom
den asiatisk delen av Russland: Jenisej, Ob, Amur og Lena. Den største øya i
Russland er Sakhalin utanfor austkysten.

Hovudstaden er Moskva. Politisk er Russland delt inn i 83 føderasjonssubjekt -
republikkar, distrikt, territorium og provinsar.

Klimaet i Russland har eit rykte på seg for vere ekstremt kaldt. Likevel har
store delar av landet ein gjennomsnittleg dagtemperatur over 20 °C om sommaren,
og ein kan til og med få enkelte hetebølgjer. Torebygene vert sjeldan kraftige
bortsett frå i fjellområda og på dei sørlege steppene. Ein kan ha periodar med
lett regn eller snø over store delar av landet, og sjølv om periodane kan vare
ganske lenge kjem det sjeldan store mengder. Dei einaste stadane som har ein
normal årsnedbør over 1000 mm er kysten av Stillehavet og enkelte stasjonar i
fjellet.

Den europeiske delen av Russland ligg langt nok vest til at maritim luft frå
Atlanterhavet stundom kan påverke vêret. Aust for Uralfjella, i den asiatiske
delen av landet, oppstår det ei enorm og kald luftmasse ut på hausten, som vert
liggande til ut på våren. Det er dei lågareliggande områda som merkar denne
kulda mest, og i åssidene kan temperaturen vere så mykje som 20 °C varmare.
Likevel vil dei fleste områda av Sibir kome under -40 °C kvar vinter, og enkelte
stader kan bli mykje kaldare. Den store temperaturskilnaden mellom aust og vest,
gjer at moskovittar like gjerne kan dra vestover som sørover for å finne varmare
forhold. Heile landet er kaldt nok til at det kan dekkast av eit 30 cm snødekke,
som vert liggande heile vinteren. Våren kjem fort på og i løpet av april og mai
er det meste av snøen borte. Bortsett frå på den arktiske kysten og i dei
austlege områda, kjem mesteparten av nedbøren om sommaren i form av regnbyger.

Nevninga russkij («russar») vert brukt om etniske russarar, om dei bur i
Russland eller ikkje, medan ordet rossijanin omfattar alle borgarar av Russland
(«russlendingar»). Ved folketeljinga i 2010 var 77,7 % av innbyggjarane i
Russland etniske russarar, ein nedgang frå 79,8 % i 2002. Resten av
folkesetnaden utgjorde opptil 160 ulike minoritetsgrupper. Dei største var:

Folketalet i Russland har vore minkande, og gjekk ned med 3,0 % mellom
folketeljingane i 1989 og 2010:

Det er hevda at den russiske tenkjemåten og mentaliteten skil seg generelt frå
den vesteuropeiske på grunnleggjande vis, og at folk med vestleg bakgrunn difor
ikkje utan vidare vil kunne skjøne seg på russisk religiøsitet, samfunnstilhøve
og politiske prosessar.

Det vert tala over 100 ulike språk i Russland. Dei fleste språka er med i den
indoeuropeiske, altaiske, uralske, kaukasiske eller paleoasiatiske
språkfamilien. Om lag 92 % av folketalet, 130 millionar menneske, har russisk
som morsmål. Russisk er òg offisielt språk i Den russiske føderasjonen. Mange av
dei enkelte føderasjonssubjekta gir òg offisiell status til eitt eller fleire
andre språk. Folketeljinga i 2002 talde kor mange som meistra andre språk enn
russisk, men registrerte ikkje om dette var som morsmål eller andrespråk, difor
kjem òg vesteuropeiske språk med på lista:

Tradisjonelt har russarane vore russisk-ortodokse kristne. Ortodoks kristendom
var statsreligion fram til revolusjonen i 1917, etter at storfyrsten, Vladimir I
av Kiev, konverterte til kristendommen i 988. Mange folkeslag som vart underlagt
det russiske imperiet konverterte òg til ortodoks kristendom, men mange,
særskilt muslimske folkeslag, heldt fast ved den gamle religionen sin. Ei lov
frå 1997 definerte kristendom, islam, buddhisme og jødedom som del av Russland
si historiske arv.

Det finst i dag ikkje offisiell statistikk over antal truande for ulike
religionar i Russland, men etter overslag midt på 1990-talet var om lag 50 % av
folket ikkje truande. 30-40 % var russisk-ortodokse kristne. Ei undersøkjing i
2007 fann at 63 % av folket såg seg sjølv som ortodokse kristne.

Talet på muslimar vert anslått til mellom 10 og 20 millionar. Fleire av
folkeslaga langs Volga, t.d. tatarar og basjkirar, og i Nord-Kaukasus, t.d.
tsjetsjenarar, er tradisjonelt muslimar. Det finst over 6000 moskear i Russland.

Burjatar, tuvinarar og kalmykar er tradisjonelt buddhistar. Russlands
buddhistiske samband anslår talet buddhistar til mellom 1,5 og 2 millionar.

Ved folketeljinga i 2002 oppgav om lag 230 000 personar jødisk nasjonalitet. Dei
fleste jødane i Russland er sekulariserte. Eit stort antal jødar har utvandra
til Israel dei siste tiåra. Det finst om lag 70 synagogar i Russland.

Russland er ein føderal, presidentstyrt republikk. Føderasjonen består av 84
føderasjonssubjekt. Landet vert styrt etter grunnlova som vart vedtatt 12.
desember 1993. Statsleiaren er presidenten, som vert vald for fire år om gongen
ved almenne val. Førre val var den 2. mars 2008, då Dmitrij Anatoljevitsj
Medvedev vart vald til sin første presidentperiode. Presidenten kan ikkje stille
til val meir enn to gonger på rad. Presidenten har store fullmakter. Han styrer
utanrikspolitikken, og er øvstkommanderande for dei væpna styrkane. Presidenten
utnevner statsministeren, som må godkjennast av nasjonalforsamlinga, dumaen. Om
presidenten fell frå, vert statsministeren fungerande president.

Nasjonalforsamlinga består av to kammer: Føderasjonsrådet (Sovet federatsii) og
Statsdumaen (Gosudarstvennaja Duma). I føderasjonsrådet sit to representantar
for kvart føderasjonssubjekt. I statsdumaen sit 450 representantar som vert
valde ved forholdstalsval, med ei sperregrense på sju prosent. Ved det siste
parlamentsvalet, 2. desember 2007, vart partiet Sameint Russland det klart
største, med 64,3 % av røystene, og 315 plassar i dumaen. Tre andre parti kom
inn i dumaen, Den russiske føderasjonens kommunistiske parti (57), Russlands
liberaldemokratiske parti (40) og Rettferdig Russland (38).

Under Vladimir Putin sin presidentperiode (frå 2000 til 2008) vart forholda for
opposisjonen i Russland vanskelegare. Den liberale opposisjonen boikotta
presidentvalet i 2004. Parlamentsvalet i 2007 vart rekna som ufritt og
manipulert av internasjonale observatørar, og det same gjaldt presidentvalet i
2008. Manipuleringa var mest tydeleg i enkelte av dei føderale republikkane -
Sameint Russland fekk, etter dei offisielle resultata, over 99 % av røystene i
republikkane Tsjetsjenia og Ingusjetia.

Føderasjonssubjekta fekk mindre sjølvstyre under Putin. Seks lite folkesette
føderasjonssubjekt har blitt slått saman med naboområde, slik at talet på
føderasjonssubjekt i mai 2008 er 83. Russland har vorte kalla ein assymetrisk
føderasjon, dette tyder at graden av sjølvstyre varierer mellom
føderasjonssubjekta. Størst sjølvstyre har dei 21 republikkane, som er oppretta
for ein eller fleire etniske minoritetar. Alle føderasjonssubjekta har eit
parlament og ei regjering. Leiarane av republikken har tittelen president. Etter
2004 er ikkje desse leiarane lenger folkevalde, men vert utpeika av Russlands
president. Dei må så godkjennast av det regionale parlamentet. Russland er òg
delt inn i sju føderale distrikt. Leiaren av desse vert utpeika av Russlands
president, og skal sjå til at føderasjonssubjekta fylgjer grunnlova.



https://nn.wikipedia.org/wiki/Oslo

Oslo uttale (hjelp·info) er hovudstaden og den største byen i Noreg. Byen er
kommunesenter i Oslo kommune, som både er ein kommune og eit fylke. I januar
2016 budde det 658 390 personar i Oslo kommune, og 958 378 i tettstaden Oslo,
som også strekker seg inn i kommunane Oppegård, Bærum, Asker, Sørum, Rælingen,
Lørenskog, Skedsmo, Nittedal, Lier og Røyken.

Mellom 1624 og 1925 var namnet på Oslo Christiania. Frå 1877/1897 var namnet òg
skrive Kristiania. Byen blir ved ymse høve kalla «Tigerstaden», som refererer
til Oslo som den farlege og ubarmhjertige storbyen. Namnet kan førast tilbake
til diktet Sidste Sang av Bjørnstjerne Bjørnson.

Oslo er sete for Kongen, regjeringa og sentraladministrasjonen, Stortinget,
Høgsterett og den øvste militære leiinga. Alle dei utanlandske ambassadane i
Noreg ligg i Oslo. Her er også mange av dei andre sentrale statsinstitusjonane i
Noreg.

Mellom om lag 1040 og 1624 låg byen Oslo ved utlaupet av Alnaelva. Etter
bybrannen i 1624 valde Kristian IV å gjenreise byen attom Akershus festning. Den
byen vart heitande Christiania. Frå om lag 1870 vart det vanleg å skriva
Kristiania. Etter som byen voks utover 1800-talet, inkluderte han òg det området
som opphavleg og framleis heitte Oslo, men som vart til Gamlebyen då Stortinget
i 1924 vedtok å endra namnet på heile byen til Oslo. 1. januar 1948 vart Oslo
slegen saman med Aker herad, som omkransa byen.

Næringslivet i Oslo brer seg utanfor grensene til Oslo kommune. I økonomisk
tyding ser ein gjerne på heile byregionen som ein arbeidsmarknad med eit
integrert næringsliv.

Tenesteyting er den desidert viktigaste næringa i Oslo, målt etter talet på
sysselsette. Oppbygginga av statsadministrasjonen etter 1814 og byggeverksemda
som følgde var sentrale drivkrefter for den sterke veksten til Oslo på
1800-talet. Etter 1950 har den statlege forvaltinga auka sterkt i Oslo, sjølv om
mindre delar av statsforvaltninga er flytt ut av byen eller etablert andre
stader. I motsetnad til industri og varehandel ligg ein vesentleg del av
tenesteytinga i dei sentrale strøka av byen, for ein stor del i bysenteret.

Oslo er ein viktig turistby, både som inngangsport frå utlandet og som turistmål
i seg sjølv. Hotella i Oslo har vesentleg høgare utnytting av kapasiteten enn
hotella elles i Noreg, særleg som følgje av ein stor del kurs, konferansar og
forretningsreisande, som sørgjer ein relativt jamn trafikk over heile året.

Alna, Bjerke, Frogner, Gamle Oslo, Grorud, Grünerløkka, Nordre Aker, Nordstrand,
Sagene, St. Hanshaugen, Stovner, Søndre Nordstrand, Ullern, Vestre Aker,
Østensjø

I Oslo ligg Universitetet i Oslo, som er Noregs eldste og største universitet,
grunnlagt i 1811. Av andre høgare utdanningsinstitusjonar kan nemnast Norges
veterinærhøgskole, Menighetsfakultetet, Kunsthøgskolen i Oslo, Arkitektur- og
designhøgskolen i Oslo, Norges musikkhøgskole, Norges idrettshøgskole, og
Høgskolen i Oslo med ei rekke utdanningstilbod, mellom anna lærar-,
førskolelærar-, journalist- og fysioterapiutdanning. Oslo har også ei rekke
andre private og offentlege utdanningsinstitusjonar, mellom anna
Handelshøyskolen BI.

I Oslo finst det 111 barneskolar, 50 ungdomsskolar, 27 vidaregående skolar, 6
skolar med voksenopplæring og 14 spesialskolar (per 2016). 37 skolar har
spesialgrupper. I tillegg kjem ei rekke private skolar av ulike slag. Det finst
ein folkehøgskole i Oslo, Rønningen folkehøgskole, som er eigd av Norges
KFUK-KFUM.

Oslo har tre faste teater: Det Norske Teatret, Nationaltheatret og Oslo Nye
Teater. Den Norske Opera & Ballett holder til i Operahuset i Bjørvika.
Revyteatera Chat Noir og Edderkoppen blir brukte til revyoppsettingar, medan
Chateau Neuf er blitt brukt til musikkspel. På Rodeløkka finst ei fast scene for
frie grupper, Black Box. Den Gamle Logen er restaurert og blir mellom anna brukt
som konsertlokale. Oslo-Filharmonien gir sine konsertar i Oslo Konserthus.
Større konsertar og sportsarrangement blir lagt til i Oslo Spektrum. Oslo Kino
(tidlegare Oslo Kinematografer) har 7 kinoar med til saman 26 salar. I tillegg
finst kinoen Soria Moria med 2 salar som blir drivne av Norsk Kinodrift (per.
2008).

Oslo har ei rekke monument av bygnings- og kulturhistorisk art. Av
monumentalbygningar i sentrum av byen og indre by kan nemnast Frogner hovedgård
(1790-åra), Oslo Børs (1820-åra), Slottet (1820–1840-åra), Stortinget (oppført
1861–66), lystslottet Oscarshall (1847–52), Bygdøy kongsgård (1732) og Bogstad
gård (omkring 1800) i ytre by vest. Til dei viktigaste kunstsamlingane høyrer
Vigelandsanlegget på Frogner, Munchmuseet på Tøyen og Nasjonalgalleriet. Mange
av kyrkjene i Oslo har også særmerkte kunstneriske utsmykkingar. Museet for
Samtidskunst held til i Norges Banks tidlegare lokale (oppført 1906). Gamle Aker
kyrkje, truleg frå første halvdel av 1100-talet, er mellom dei eldste kyrkjene i
Oslo og er den eldste beståande bygninga i byen. Akershus festning, frå
inngangen til 1300-talet, er eit viktig historisk minnesmerke, og rommar
dessutan Noregs heimefrontmuseum og Forsvarsmuseet. I Holmenkollåsen ligg
Holmenkollbakken og Skimuseet, på Ekeberg finst helleristingar og offergroper.
På Bygdøy ligg i alt fem museum: Norsk Folkemuseum, Vikingskipshuset, Kon
Tiki-museet, Polarskipet Fram og Norsk Sjøfartsmuseum. Oslo bymuseum
(Hovedstadsmuseet) ligg på Frogner hovedgård. Byen også ei rekke kunst- og
kulturhistoriske spesialmuseum og muesum for naturvitenskap og teknikk, mellom
anna Norsk Teknisk Museum på Kjelsås.



https://nn.wikipedia.org/wiki/Hellas

Republikken Hellas (gresk Ελληνική Δημοκρατία, Ellinikí Dimokratía) eller berre
Hellas (Ελλάδα, Elláda, eldre form Ελλάς, Ellás) er eit land søraust i Europa
sør på Balkanhalvøya. Landet grensar til Albania, Republikken Makedonia,
Bulgaria og Tyrkia. Egearhavet ligg aust og sør for det greske fastlandet, medan
Det joniske havet ligg i vest. Begge havområde er ein del av Middelhavet og
inneheld mange greske øyar.

Hellas ligg i grenseområda mellom Europa , Asia og Afrika. Antikkens Hellas,
Austromarriket og nesten fire hundreår under Det osmanske riket har sett sitt
preg på landet. Området er rekna som krybba til den vestlege verda og opphavet
til demokratiet, vestleg filosofi, Dei olympiske leikane, statsvitskap, mange
vitskaplege fag, vestleg litteratur og drama inkludert både tragedie og komedie.
Hellas har derfor ei særs lang og rik historie med mange hendigar og ei
kulturarv påverka av Nord-Afrika og Midtausten, som har sett kraftig preg på
europeisk kultur og det ein kan kalle Vesten.

Det moderne Hellas er eit utvikla land og har vore medlem av EU sidan 1981, av
NATO sidan 1952, OECD sidan 1961, WEU sidan 1995 og ESA sidan 2005. Hovudstaden
i landet er Aten og andre store byar er Thessaloníki, Pátra, Iráklio og Lárisa.

Hellas består av fjell og eit kupert fastland som strekkjer seg sørover på
Balkan, Peloponneshalvøya (skild frå resten av fastlandet via Korinteidet),
fleire tusen øyar, inkludert Kreta, Évvia, Lésvos, Khíos, Dodekanesane og
Kykladane i Egearhavet og Dei joniske øyane. Hellas har den tiande lengste
kystlinja i verda med om lag 15 000 km. Landegrensene utgjer 1 160 km.

Om lag 80 % av Hellas er dekt av fjell eller kupert terreng, noko som gjer
landet til eit av dei mest kuperte i Europa. Vest-Hellas består av fleire
innsjøar og våtmarksområde og er dominert av fjellkjeda Pindos. Pindos er 2 636
meter på det høgaste og er ei forlenging av Dei dinariske Alpane.

Fjellkjeda held fram gjennom vestlege område av Peloponnes, kryssar øyane
Kýthira og Andikýthira og held fram gjennom det sørvestlege Egearhavet til
Kreta. Øyane i Egearhavet er toppane på undervassfjell som høyrer til same
fjellmassiv.

Det høgaste fjellet i Hellas er Ólymbos med ei høgd på 2 917 moh. Det ligg i
prefekturet Piería, nær Thessaloníki. I gresk mytologi vart det rekna som trona
til gudane. Nordaust i Hellas ligg fjellkjeda Rodopi, som dannar grensa mot
Bulgaria.

Store sletter dekkjer områda i Thessalía, Sentral-Makedonía og Thráki. Dei er
særs viktige for økonomien i landet sidan dei er av dei få dyrkbare områda her.

Det er ikkje så enkelt å skildre klimaet i eit land som har 2000 øyar, høge
fjelltoppar og luftmassar som kjem frå både subtropiske og polare strøk.
Middelhavet styrer likevel det meste av klimaet, og den våtaste tida på året er
vinteren. Somrane er så godt som heilt tørre, og størst sjans for regnbyger har
ein lengst nord, men sjølv Thessaloníki får berre nokre få våte dagar kvar
månad. Temperaturen i låglandet vert ofte svært høg (30-35 °C), og
nattetemperaturen i Athen går normalt ikkje under 22 °C i juli og august. Hellas
sine varmaste område er det indre låglandet i Peloponnes og Thessalía. I
kystområda vert som regel varmen dempa av ein lett sjøbris, og mange område får
ein vedvarande nordleg vind kalla etesian. Som dei fleste andre stader i verda
minkar temperaturen med høgda, men i Hellas kanskje meir enn andre stader. På
ein varm ettermiddag kan temperaturen faktisk søkke med så mykje som 8 °C per
1000 m.

Nedbøren tek seg litt opp på hausten, og ein kan få enkelte torebyer. Sjølv
midtvinters har ein likevel lengre periodar med sol, kalla «dei lykkelege
dagane». Mest nedbør får vestsida av Pindos-- og Peloponnesfjella, ofte i form
av snø. På grunn av alle fjellområda og alle øyane har kaldlufta frå nord
problem med å trenge langt sør. Det betyr at kystbyane i nord er mykje kaldare
enn Athen og dei sørlege områda om vinteren. Kraftig kulde er sjeldan, men eit
par gonger om vinteren kan snøbyene gå så langt sør som til Peloponnes, og ein
har ofte frost i enkelte dalstrøk. Om våren minkar nedbøren igjen, men i
Thessaloníki byrjar den tørre perioden først i juni.

I den greske bronsealderen voks det fram sivilisasjonar kring Egearhavet. Frå
3600 f.Kr. til 1000 f.Kr., var det rike kulturar knytt til det minoiske Kreta og
det mykenske Peloponnes. Kring 800 f.Kr. oppstod det fleire bystatar. Polisane
grunnla fleire koloniar kringom Middelhavet. Dei stod imot fleire persiske
invasjonsforsøk og la grunnlaget for den Hellenistike sivilisasjonen. Aleksander
den store spreia hellenismen over store delar av den då kjende verda.

Romarriket erobra Hellas i 168 f.Kr. Gresk kultur hadde då lenge hatt innflyting
på Romarriket. Dei austlege delane av det romerske imperiet vart dominert av
gresk kultur. Då det romerske riket vart delt i to, hamna Hellas i sentrum for
dei austlege delane. Med Konstantinopel som sentrum spreidde Austromarriket
gresk kultur. Konstantinopel fall i 1453, og området vart dominert av det
osmanske riket.

Hellas var ein del av det osmanske riket heilt til 1820-talet, då grekarane
gjorde opprør. Den greske sjølvstendekrigen varte frå 1821 til 1829, og enda med
at Hellas fekk fullt sjølvstende.

Under den andre verdskrigen braut den greske borgarkrigen ut og varte til 1947.
I 1967 var det militærkupp. I 1973 avskaffa militærstyret monarkiet. I 1974,
etter å ha stått bak eit statskupp på Kypros, braut militærjuntaen saman. Året
etter vart Hellas erklært som republikk, med eit demokratisk styresett. Hellas
vart medlem av EU i1981.



https://nn.wikipedia.org/wiki/Stelviopasset

Stelviopasset (tysk Stilfser Joch eller Stilfserjoch, italiensk Passo dello
Stelvio) er med 2 757 m s.l.m. den høgste fjellovergangen i Italia og den nest
høgste asfalterte vegovergangen i Alpane – etter Col de l'Iseran. Stelvio knyter
saman Bormio i Veltlin, Lombardia med Prad i Vinschgau, Sør-Tirol.

På grunn av sine mange hårnålskurver er vegen til Stelviopasset eit populært mål
for syklistar. Dei kan ta passet som ein del av ein rundtur frå Prad eller
Glurns. Den vanlegaste ruta går over Stelvio til kort over passhøgda, deretter
over Umbrailpasset og Santa Maria Val Müstair i Sveits og tilbake til Glurns
eller Prad.

Stelviopasset er mykje brukt i Giro d'Italia, og på passhøgda står eit
minnesmerke over den italienske syklisten Fausto Coppi som vann rittet fem
gonger.

Første laurdag i september eller siste laurdag i august er det sykkeldag på
Stelviopasset, og då er vegen frå Trafoi til Bormio stengt for motorkøyrety frå
om morgonen til sein ettermiddag. Same dagen er vegen frå Santa Maria i
Münstertal over Umbrailpasset stengt for motortrafikk.

I midten av juli arrangerer sykkelklubben i Vinschgau eit ritt med start i Prad
og målgang på passhøgda.



https://nn.wikipedia.org/wiki/Det_tysk-romerske_riket

Det tysk-romerske riket, offisielt Det heilage romerske riket av tysk nasjon
(tysk Heiliges Römisches Reich deutscher Nation, fork. HRR), var eit tysk
imperium som oppstod frå det karolingiske Austfrankarriket på 900-talet og vara
fram til 1806 under napoleonskrigane. På norsk er riket vanlegvis referert til
som Det tysk-romerske riket. I Tyskland vert det gjerne kalla «Det gamle riket»
(i motsetnad til det nye).

Med kroninga av frankarkongen Karl den store til keisar av pave Leo III i Roma
25. desember 800 vart sambandet knytt til det gamle romerske keisarriket. Etter
å ha gått delvis i oppløysning vart riket gjenoppretta av Otto den store i 962.

I 1254 vart for fyrste gong namnet Sacrum Imperium Romanum ('Det heilage
romerske riket') nytta, eit namn som understreka motsetninga til det tidlegare
heidenske romarriket, men gav òg ei sakral grunngjeving for tyske herskarar sitt
overherredøme over «Kveldlandet» (Abendland, den vestlege verda). Tillegget «av
den tyske nasjon» (Nationis Germanicae) oppstod i seinmellomalderen. Fram til
1806 var Tyskland sitt offisielle namn Heiliges Römisches Reich deutscher
Nation.

Då Napoleon Bonaparte kom til makta i Frankrike invaderte han Tyskland.
Invasjonen førde til ein okkupasjon av ein stor del av dei keisarlege
landområda. Det tysk-romerske riket fall etter kvart saman. Keisar Franz II la i
1806 ned krona som tysk-romersk keisar. Samstundes utropte han seg til keisar av
Austerrike. På Wienerkongressen etter sigeren over Frankrike slutta dei tyske
statane seg igjen saman i Det tyske forbundet (Deutscher Bund).

Områda riket dekte over varierte gjennom historia, men på det største dekte det
dagens Tyskland, Austerrike, Sveits, Liechtenstein, Luxembourg, Tsjekkia,
Slovenia, Belgia og Nederland, i tillegg til store delar av dagens Polen,
Frankrike og Italia. Gjennom heile historia var Riket delt opp i hundrevis av
mindre kongedøme, fyrstedøme, hertugdøme, grevskap, frie keisarbyar og andre
einingar.

Det tysk-romerske riket gjenoppliva på mange måtar arva etter Vestromarriket som
enda då Romulus Augustulus abdiserte i 476. Sjølv om pave Leo III krona Karl den
store som Imperator Augustus den 25. desember 800, og son hans Ludvig den fromme
òg vart krona til keisar av paven, vart Riket og keisarembete formalisert først
nokre tiår seinare, stort sett sidan frankarane ofte brukte å dele riket sitt
mellom arvingane etter at herskaren døydde. Ludvig I krona først seg sjølv då
faren døydde i 814, men i 816 vitja pave Stefan V, som etterfølgde Leo III,
Reims og krona Ludvig på nytt. På denne måten styrkte keisaren pavedømet ved at
han gav paven oppgåva med å krone keisarane.

Namna som vart nytta om Riket varierte stort gjennom hundreåra. Romarriket vart
nytta i 1034 om landområda under Konrad II og Det heilage riket i 1157. Romersk
keisar vart nytta tidlegare om dei nordeuropeiske herskarane frå og med Otto II
(keisar 973–983). Keisarane frå Karl den store (keisar 800–814) til Otto den
store (keisar 962–973) nytta ein berre Imperator Augustus (både med og utan
«romersk»). Namnet Det tysk-romerske riket (tysk Heiliges Römisches Reich latin
Sacrum Romanum Imperium) vart nytta frå 1254 og den siste utgåva, Det heilage
romerske riket av tysk nasjon (tysk Heiliges Römisches Reich deutscher Nation)
vart nytta frå 1512 etter fleire variasjonar seint på 1400-talet.

Frå høgmellomalderen og framover kjempa riket stadig med dei mange lokale
hertugane som prøvde å ta makta for seg sjølv. I mykje større grad enn i andre
kongedøme i mellomalderen som Frankrike og England klarte ikkje keisarane å ha
mykje kontroll over landområde dei formelt eigde. For å sikre at dei ikkje vart
avsette vart keisarane tvungen til å gje meir og meir sjølvstyre til dei lokale
herskarane, både adelen og biskopane. Denne prosessen byrja på 1000-talet med
investiturstriden og enda meir eller mindre i 1648 med freden i Westfalen.
Fleire keisarar prøvde å stoppe den stadige spreiinga av makta deira, men vart
hindra av pavedømet og fyrstane i riket.

Ein føreståande keisar måtte først veljast til konge av romarane (Rex
romanorum/römischer König). Kongar hadde vorte vald sidan uminneleg tid: På
800-talet av leiarane av dei fem viktigaste stammene (saliske frankarar frå
Lorraine, ripariske frankarar frå Franken, og saksarane, bayrarar og
schwabarar), seinare av dei viktigaste hertugane og biskopane i kongedømet og
til slutt av dei såkalla kurfyrstane. Desse valkomitéane vart formelt oppretta i
1356 av Karl IV, kongen av Böhmen gjennom ein resolusjon kalla Den gyldne
bullen. I starten var det sju kurfyrstar: pfalzgreven av Rhinen, kongen av
Böhmen, hertugen av Sachsen, markgreven av Brandenburg og erkebiskopane av Köln,
Mainz og Trier. Under trettiårskrigen fekk hertugen av Bayern stemmerett som den
åttande kurfyrsten. Ein kandidat til keisarkrona måtte landområde eller pengar
til kurfyrstane for å sikre seg stemma deira.

I mange tilfelle tok dette fleire år medan kongen var opptatt med andre
oppgåver. Ofte måtte han først løyse stridane i det opprørske Nord-Italia, eller
var sjølv i krangel med paven. Seinare keisarar lét vere å la seg krone av paven
og slo seg til ro med tittelen utvald keisar. Den siste keisaren som vart krona
av paven var Karl V i 1530.

Keisaren måtte vere ein god mann over 18 år. Alle fire besteforeldra hans burde
vere av adelsslekt. Det var ingen lover som sa at han skulle vere katolikk, men
keisarlova antok at han var. Han trengde ikkje vere tyskar (Karl V og Alfonso av
Castille var ikkje, og Henrik VIII av England var ein kandidat til krona i
1519). Frå 1600-talet hadde kandidatane stort sett eigedomar innanfor Riket.
Ludvig XIV, kongen av Frankrike, lét Alsace-Lorraine, eit område som då nyleg
hadde vorte fransk, vere ein del av riket slik at han kunne verte ein kandidat
til trona.

Keisaren kunne aldri utstede ein resolusjon og styre over Riket på eige hand.
Makta hans var kraftig avgrensa av dei mange lokale herskarane og frå seint på
1400-talet vart Reichstag oppretta som eit lovgjevande organ i Riket. Dette var
ei komplisert forsamling som berre kom saman då keiaren kravde det og på
forskjellige stader frå gong til gong. Først etter 1663 vart Reichstag ei
permanent forsamling.

Ei eining vart rekna som Reichsstand (keisarleg land) om det ifølgje dei føydale
lovene ikkje hadde andre styresmakter over seg enn keisaren sjølv. Desse områda
var:

Talet på område var svært stort og då freden i Westfalen tredde i kraft var det
om lag 300. Mange av desse var berre nokre få kvadratkilometer stort, så Riket
vart av mange samanlikna med eit «lappeteppe» (Flickenteppich).

Reichstag eller «riksdagen» var eit lovgjevande organ i Det tysk-romerske riket.
Det var delt inn i tre forskjellige klassar:

Riket hadde to hoff, Reichshofrat ved hoffet til kongen/keisaren (seinare i
Wien) og Reichskammergericht (det keisarlege kammerhoffet) som vart oppretta med
keisarreforma i 1495.

Som ein del av Reichsreform vart det oppretta seks keisarkrinsar i 1500, som i
1512 vart utvida til ti. Dette var regionsinndelingar av Riket slik at ein
lettare kunne forsvare områda, halde på freden og lettare verne borgarane, i
tillegg til skattelegging og oversyn over myntpreging. Kvar krins hadde sin
eigen Kreistag.

Karl den store planla å dele områda sine mellom sønene sine, som var skikken hos
frankarane på denne tida. Det viste seg at berre ein av sønene hans, Ludvig den
fromme var i live då Karl døydde. Ludvig arva derfor alle områda til faren og
keisartittelen. Då Ludvig avgjorde å bryte denne tradisjonen og heller gje
landområda sine til berre ein av sønene braut det ut ei rekkje borgarkrigar som
enda med oppdelinga i 843. Det er viktig å skilje mellom Austfrankarriket
oppretta med oppdelinga av Karl den store sine område i 843 og sjølve Riket.
Keisartittelen vart opphavleg gjeve til Lothar I, den eldste sonen til Ludvig,
og så gjeve vidare til forskjellige greiner av det karolingiske dynastiet, og
stundom berre av mindre viktige herskarar i Nord-Italia. Austfrankarriket
utvikla seg til ein eigen eining fram til ein konge utanfor den karolingiske
slekta var vald på byrjinga av 900-talet. Kroninga av sonen hans og
etterfølgjaren Otto I som keisar, markerte byrjinga på sambandet mellom
Austfrankarriket og keiartittelen, noko som varte til Frans II abdiserte i 1806.

Etter oppdelinga av Frankarriket med Verdun-traktaten i 843 heldt det
karonlingiske dynastiet fram sjølvstendig i alle tre delar. Den austlege delen
gjekk til Ludvig den tyske, som vart etterfølgd av fleire leiarar fram til
Ludvig bornet, den siste karonlingaren i den austlege delen, døydde.

Leiarane i Alemannia, Bayern, Franken og Sachsen valde Konrad I av frankarane,
som ikkje var av den karolingiske slekta, som leiaren sin i 911. Etterfølgjaren
hans Henrik fuglefangar (r. 919–936) frå Sachsen var vald på Riksdagen i
Fritzlar i 919 og vart akseptert som herskar over Det austlege riket av
vestfrankarane (som framleis vart styrt av karolingarane) i 921. Han kalla seg
sjølv Rex Francorum Orientalum (Konge over austfrankarane). Han grunnla det
ottonske dynastiet.

Henrik peikte ut sonen sin Otto, som vart vald til konge i Aachen i 936, som
etterfølgjaren sin. Då Otto gifta seg med dronninga av Italia, som hadde vorte
enke, fekk Otto kontroll over den nasjonen i tillegg. Han vart krona som keisar
Otto I (seinare kalla «den store») i 962 og dette var eit viktig skilje sidan
Austfrankarriket – og ikkje Det vestfrankiske kongedømet som var restane av dei
andre frankiske kongedøma– vart velsigna av paven. Otto hadde alt fått mykje av
makta si då han i 955 slo ungarane i slaget ved Lechfeld.

I dokument frå den tida og seinare vart denne kroninga stundom omtalt som
translatio imperii, overføringa av riket frå romarane til eit nytt Rike. Dei
tyske keisarane såg derfor på seg sjølv som direkte etterfølgjarar av keisarane
av Romarriket, og dette er årsaka til at dei kalla seg sjølv Augustus i starten.
Likevel kalla dei seg ikkje «romerske» keisarar i byrjinga, truleg for å ikkje
kom i konflikt med den romerske keisaren som framleis eksisterte i
Konstantinopel. Uttrykket imperator Romanorum vart først vanleg under Konrad II
frå midten av 1000-talet.

Dette endra seg etter Henrik II døydde i 1024 utan born. Konrad II, den første
keisaren frå Det saliske dynastiet, vart så vald til konge i 1024 etter fleire
diskusjonar. Korleis kongen vart vald ser då ut til å ha vore avgjort ut frå
personleg påverknad, stridar mellom stammene, arv og støtte frå leiarane som
etter kvart skulle verte kurfyrstar.

Alt på denne tida var dualismen mellom «områda» som då høyrte til dei gamle
stammene med røter frå frankarane og kongen/keisaren sine område synleg. Kvar
konge heldt seg helst i heimtraktene sine. Saksarane heldt seg til dømes stort
sett i pfalzgrevskapet rundt Harzfjella, som Goslar. Dette endra seg under Otto
III (konge 983, keisar 996–1002) som byrja å nytte seg av alle bispedøma i Riket
som mellombels administrasjonssete. Etterkomarane hans, Henrik II, Konrad II og
Henrik III klarte tilsynelatande å utnemne hertugane i områda. Det er derfor
ikkje tilfeldig at terminologien på denne tida endra seg og ein først såg
uttrykket regnum Teutonicum (Tysk kongedøme) nytta for første gong.

Stordomen til Riket fall nesten saman under investiturstriden der pave Gregorius
VII bannlyste kong Henrik IV (konge 1056, keisar 1084–1106). Sjølv om dette vart
oppheva etter Kanossagangen i 1077 fekk bannlysinga store konsekvensar.
Samstundes hadde dei tyske hertugane vald ein annan konge, Rudolf of Schwaben,
som Henrik IV først slo i 1080 etter ein tre år lang krig. Dei mytiske røtene
til Riket vart øydelagd for alltid og den tyske kongen vart audmjuka. Det
viktigaste var derimot at kyrkja tydleg viste seg som ein sjølvstendig deltakar
i det politiske systemet i Riket og at dei ikkje var underlagt autoriteten til
keisaren.

Konrad III kom til trona i 1138 og var den første frå Hohenstaufen-familien som
skulle gjenopprette stordomen til Riket, sjølv etter dei nye tilhøva som kom med
Wormskonkordatet i 1122. Det var Fredrik I Barbarossa (konge 1152, keisar
1155–1190) som først kalla Riket for «Heilag», som han meinte å bruke i samband
med lov- og rettssystemet.

Under Barbarossa kom òg ideen om Riket som ei etterleivning av Romarriket til
syne igjen, truleg i eit forsøk på å rettferdiggjere keisaren si makt uavhengig
av (den no sterke) paven. Ei keisarleg forsamling på Roncaglia-slettene i 1158
tok tilbake keisaren sine rettar etter råd frå quattuor doctores frå
rettsfakultetet i Universitetet i Bologna, og siterte fraser som princeps
legibus solutus («keisaren [princeps] er ikkje bunden til lova») frå Corpus
Juris Civilis sitt Digestae. Det at dei romerske lovene hadde vorte grunnlagd
for heilt andre system og ikkje passa inn i strukturen til Riket var tydelegvis
ikkje så viktig. Poenget her var at keisarhoffet prøvde å opprette ei lovleg
grunnlov.

Keisaren sine rettar hadde vorte kalla regalia sidan investiturstriden, men vart
først spesifisert ved Roncaglia. Denne omfattande lista inkluderte offentlege
vegar, toll, myntpreging, innsamling av straffeavgifter og investituren,
innsettinga og avsettinga av embetsmennene. Desse rettane var no eksplisitt
rotfesta i Romersk Lov, ei omfattande konstitusjonell handling, og nord for
Alpane erstatta systemet dei gamle føydale lovene, noko som fekk store
konsekvensar for Henrik Løve, som var i strid med Barbarossa og som no mista
alle landområda sine og vart erklært fredlaus. Barbarossa klarte på den måten i
ein periode å knyte dei strie tyske hertugane tettare til Riket.

Ei anna viktig grunnlovsendring ved Roncaglia var opprettinga av ein ny fred
(Landfrieden) for alle i Riket. Dette var eit forsøk på den eine sida å verte
kvitt alle private feidar mellom dei mange lokale hertugane, og på den andre
sida å knyte keisaren sine underordna til eit rettssystem som var ein slags
føregjengar for dei moderne rettsreglane som i dag er universelt aksepterte, men
som ikkje var det på denne tida.

For å løyse problemet med at keisaren etter investiturstriden ikkje lenger kunne
nytte kyrkja for å halde på makta, lånte Hohenstaufen meir og meir land til
ministerialia, tidlegare ufrie tenestemenn, som Fredrik håpte skulle vere meir
pålitelege enn dei lokale hertugane. Opphavleg skulle dei berre nyttast i krig,
men denne nye klassen danna etter kvart grunnlaget for riddarane.

Eit anna nytt konsept på denne tida var ei systematisk grunnlegging av nye byar
av både keisaren og dei lokale hertugane. Dette kom delvis av ein kraftig
folkeauke, men òg for å samle dei økonomiske kreftene på strategiske stader,
medan dei tidlegare byane anten eksisterte som gamle romerske byar eller gamle
bispesete. Av byar som vart grunnlagd på 1100-talet finn ein Freiburg, som
truleg var ein økonomisk modell for mange andre byar i ettertid, og München.

Regjeringstida til den siste Hohenstauferkeisaren, Fredrik II, var på mange
måtar forskjellig frå dei tidlegare keisarane. Medan han framleis berre var eit
born regjerte han på Sicilia, medan Barbarossa sin andre son, Filip av Schwaben,
og Henrik Løve sin son, Otto IV, konkurrerte med han om tittelen som konge av
tyskarane. Etter at han til slutt vart krona til keisar i 1220 risikerte han å
kome i konflikt med paven då han erklærte makta over Roma. Han klarte likevel å
ta Jerusalem i det sjette krosstoget i 1228 medan han framleis var bannlyst av
paven.

Medan Fredrik førte ideen om det mytiske opphavet til Riket til eit sist
høgdepunkt var det òg han som tok dei store avgjerslene som til slutt førte til
nedbrytinga av Riket. På den eine sida konsentrerte han seg om å skape ein
nyskapande stat på Sicilia med offentlege tenester, finansar og andre reformer.
På den andre sida var Fredrik keisaren som gav mykje makt til dei tysk hertugane
i form av privilegium som den sentrale makta ikkje klarte å kalle tilbake
seinare. I 1220 Confoederatio cum principibus ecclesiasticis gav Fredrik frå seg
fleire regalia til fordel for biskopane, som tollavgifter, myntpreging og
bygging av festningsverk. Statutum in favorem principum frå 1232 utvida desse
privilegia til område utanfor kyrkja. Sjølv om mange av desse privilegia hadde
eksistert tidlegare vart dei no gjeve til alle. Dette gjorde at dei tyske
hertugane kunne halde orden nord for Alpane, medan Fredrik ville fokusere på
heimlandet sitt i Italia. Dette var første gong dei tyske hertugane vart kalla
domini terræ, landeigarar.

Riddarane i Den tyske riddarordenen vart invitert til Polen av hertug Konrad av
Masovia for å kristne prøyssarane i 1226.

Under den lange perioden Hohenstaufenkeisarane oppheldt seg i Italia (1138–1254)
fekk dei tyske fyrstane meir makt og byrja å kolonisere dei vestslaviske
landområda, noko som stort sett gjekk fredeleg for seg. Riket strekte seg då
etter kvart til Pommern og Schlesen.

Etter Fredrik II døydde i 1250 klarte ingen av familiane som var verdige til å
utnemne ein konge å gjere dette, og dei leiande hertugane valde så fleire
konkurrerande kongar. Perioden frå 1246 (som starta med valet av Heinrich Raspe
og Vilhelm av Holland) til 1273, då Rudolf I av Habsburg vart vald til konge,
vert vanlegvis kalla Interregnum. Under Interregnum mista keisarane mykje av
makta si sidan fyrstane fekk tid til å samla saman eigedomane sine og vart meir
sjølvstendig herskarar.

I 1257 vart det gjort doble val som førte til ein lang interregnum. Vilhelm av
Holland hadde fall året før og Konrad av Schwaben hadde døydd tre år tidlegare.
Først stemde tre kurfyrstar (Pfalz, Köln og Mainz) for Rikard av Cornwall, som
vart etterfølgjaren til Vilhelm av Holland som konge. Etter eit lite opphald
støtta kurfyrsten av Böhmen dette valet. I løpet av dei neste månadane stemde
Böhmen og kurfyrstane frå Trier, Brandenburg og Sachsen for Alfonso X av
Castile. Riket hadde no to kongar og spørsmålet vart no om kongen av Böhmen
ville endre stemma si eller om valet var ferdig etter at fire kurfyrstar hadde
valt ein konge og om dei fire kurfyrstane hadde rett til å avsette Rikard om
valet av han hadde vore gyldig.

Sidan det var så vanskeleg å velje ein konge førte dette til at det vart
oppretta eit fast gruppe kurfyrstar, og samansettinga av denne gruppa og
prosedyrane deira vart nedskrive i Den gyldne bullen i 1356. Denne utviklinga
syner kanskje best dualiteten mellom Kaiser und Reich, keisar og rike, som ikkje
lenger vart sett på som identisk. Dette ser ein òg på måten kongane etter
Hohenstaufen prøvde å kome til makta. Tidlegare var styrken og rikdomen til
Riket stort sett avhengig av Riket sine eigne landområde, dei såkalla Reichsgut,
som alltid høyrte til den regjerande kongen (og inkluderte mange keisarbyar).
Etter 1200-talet vart dette mindre viktig (sjølv om enkelte område framleis
høyrte til Riket fram til slutten i 1806). I staden for vart Reichsgut stadig
oftare pantsett til dei lokale hertugane for å skaffe Riket inntekter, men òg
som løn til dei trufaste hertugane eller sivilisere strie hertugar.

I staden for vart kongane, frå og med Rudolf I av Habsburg, i større grad
avhengig av landområda til sine eigne familiar for å støtte opp om makta si. I
motsetnad til Reichsgut, som stort sett var spreidd og vanskeleg å styre, var
desse landområda meir samla og lettare å kontrollere. I 1282 lånte så Rudolf I
Austerrike og Steiermark til sine eigne søner.

Med Henrik VII, kom Huset Luxembourg på banen. I 1312 vart han krona til den
første heilage, romerske keisaren sidan Fredrik II. Etter han var alle kongane
og keisarane avhengig av landområda til sine eigne familiar (Hausmacht). Ludvig
IV av Wittelsbach (konge 1314, keisar 1328–1347) hadde eigne landområde i
Bayern, Karl IV av Luxembourg, barnebarnet Henrik VII av områda sine i Böhmen.
Kongen var derfor mest interessert i å styrke makta si i sine eigne område,
sidan dette tente kongen og landområda hans best.

På 1200-talet vart måten landet vart styrt på òg endra. I staden for personlege
plikter vart pengar i større grad den vanlege måten å representere økonomisk
verdi i jordbruket på. Bøndene måtte i større grad betale skatt for landområda
sine. Dette omgrepet for «eigedom» erstatta meir og meir dei gamle lovene, sjølv
om dei framleis var tett forbunde til kvarandre. Bortsett frå områda som
keisaren eigde direkte vart det stort sett slik at den som eigde eit landområde
bestemte. Ein bør merke seg at domsmakta på denne tida ikkje inkluderte
lovgjeving, dette var noko som først kom på 1400-talet, og hoffet var nesten
heilt avhengig av dei tradisjonelle skikkane og reglane som vart skildra som
vanlege.

«Grunnlova» til Riket var stort sett ikkje avgjort på byrjinga av 1400-talet.
Sjølv om nokre prosedyrar og institusjonar var fastlagd, til dømes ved Den
gyldne bullen i 1356 der reglane for korleis kongen, kurfyrstane og andre
hertugar skulle samarbeide vart avgjort. Det var derfor øydeleggjande at
Sigismund av Luxemburg (konge 1410, keisar 1433–1437) og Fredrik III av Habsburg
(konge 1440, keisar 1452–1493) forsømte dei gamle kjerneområda i riket og i
staden fokuserte på sine eigne landområde. Utan at kongen var til stades vart
den gamle Hoftag, samlinga av leiarane i riket, heldt stadig sjeldnare.
Reichstag som eit lovgjevande organ eksisterte ikkje enno. Enno verre var det at
hertugane ofte kom i strid med kvarandre og som ofte førte til lokale krigar.

Samstundes var det krise i kyrkja òg. Konflikten mellom fleire konkurrerande
pavar vart først løyst på rådet i Konstanz (1414–1418); etter 1419 og mykje
energi vart brukt på å kjempe mot dei kjetterske hussittane. Ideen frå
mellomalderen om ein samla Corpus christianum, der pavedømet og keisardømet
styrte i lag, var i tilbakegang.

Med desse drastiske endringane oppstod det mange diskusjonar om sjølve Riket på
1400-talet. Dei gamle lovene var foreldra og passa ikkje lenger til strukturen
på denne tida og det vart eit krav med ein ny omgang med Landfrieden. På denne
tida oppstod derfor omgrepet «reform», som frå det latinske verbet re-formare
opphavleg betydde å gjenvinne ei form som har gått tapt.

Då Fredrik III trong økonomisk støtte frå hertugane i krigen sin mot Ungarn i
1486 og samstundes fekk sonen sin, seinare Maximilian I vald som konge, møtte
alle hertugane han med eit krav om å få delta ei keisarleg forsamling. Dette
vart opphavet til Reichstag der kurfyrstane og hertugane (og seinare dei frie
keisarbyane) møttest. Fredrik avslo kravet, men sonen var meir imøtekomande og
kalla til slutt i saman til den første riksdagen ved Worms i 1495 etter at faren
døydde i 1493. Her vart kongen og hertugane einige om fire lovforslag, stort
sett kjend som Reichsreform («keisarreformen»), som var eit sett med lover som
gav det svekka Riket tilbake ein struktur. Mellom anna oppretta dei her
keisarkrinsane og Reichskammergericht (det keisarlege kammerhoffet), strukturar
som til ein viss grad skulle vare til slutten av Riket i 1806.

Det tok likevel fleire tiår før den nye ordninga var fullt ut akseptert og det
nye hoffet faktisk fekk ein funksjon. Først i 1512 tredde keisarkrinsane i
kraft. Kongen sikra òg at hoffet hans, Reichshofrat, fekk halde fram parallelt
til Reichskammergericht. Dette året fekk keisaren òg den nye tittelen sin,
Heiliges Römisches Reich Deutscher Nation («Heilag romersk keisar av den tyske
nasjonen»).

I 1517 starta Martin Luther det som seinare vart kjend som reformasjonen. På
denne tida greip mange lokale hertugar sjansen til å motsette seg hegemoniet til
keisar Karl V. Ein gjorde så det skjebnesvangre valet om å dele Riket langs dei
religiøse grensene, der områda i nord og aust og mange av dei store byane som
Strasbourg, Frankfurt og Nürnberg vart protestantiske, medan dei sørlege og
vestlege områda vart verande katolske. Dei religiøse konfliktane spreidde seg
til forskjellige område av Europa i løpet av det neste hundreåret, sjølv om det
i dei tyske områda var relativt roleg etter freden i Augsburg i 1555 og fram til
defenestrasjonen i Praha i 1618. Då bømarane gjorde opprør mot keisaren oppstod
det ei rekkje konfliktar som fekk namnet trettiårskrigen (1618–1648), og som
øydela store delar av Riket. Utanlandske nasjonar, inkludert Frankrike og
Sverige, blanda seg inn i konflikten og gjekk inn på motstandarane av keisaren
si side. Dei erobra i tillegg store landområde for seg sjølv. Den langvarige
konflikten førte til at Riket vart svekka for alltid.

Slutten på riket skjedde i fleire steg. Freden i Westfalen i 1648, som enda
trettiårskrigen, gav områda nesten totalt suverenitet. Det sveitsiske forbundet,
som hadde oppretta eit delvis sjølvstyre alt i 1499, og dei nordlege områda av
Nederland, drog bort frå riket. Sjølv om statane i riket framleis hadde nokre
restriksjonar, som at dei ikkje kunne danne alliansar mot keisaren, var Riket
stort sett ei eining utan makt og eksisterte berre som eit namn.
Habsburg-keisarane fokuserte i staden på å styrke sine eigne eigedomar i
Austerrike og andre stader.

Då Ludvig XIV kom til makta i Frankrike, var habsburgarane avhengig av stillinga
som erkehertugar av Austerrike for å stå imot Preussen, som hadde område
innanfor Riket. Gjennom 1700-talet vikla habsburgarane seg inn i fleire
konfliktar i Europa, som den spanske arvefølgjekrigen, den polske
arvefølgjekrigen og den austerrikske arvefølgjekrigen. Den tyske dualismen
mellom Austerrike og Preussen dominerte riket sin historie etter 1740. Frå 1792
og utover var Frankrike periodevis i krig med forskjellige delar av Riket. Riket
vart formelt oppløyst 6. august 1806 då den siste heilage romerske keisaren,
Frans II (frå 1804 keisar Frans I av Austerrike) abdiserte etter nederlaget mot
franskmennene og Napoleon (sjå Pressburg-traktaten). Napoleon omorganiserte
mykje av riket inn i Rhinforbundet, ein fransk satellittstat. Huset
Habsburg-Lorraine, som Frans var ein del av, overlevde overdraginga av Riket og
kunne halde fram som keisarar av Austerrike og kongar av Ungarn fram til
Habsburgmonarkiet sitt endelege fall i 1918 etter den første verdskrigen. I
mellomtida vart Rhinforbundet erstatta av Den tyske konføderasjonen og Den
nordtyske konføderasjonen, fram til dei tysktalande områda utanfor Austerrike
vart samla under Preussen i 1871 som Det tyske keisarriket, ein føregjengar for
dagens Tyskland.

Det vert stundom hevda at den einaste overlevande delen av riket i dag er det
litle, sjølvstendige fyrstedømet Liechtenstein, som ligg mellom Sveits og
Austerrike.

Inntil nyleg fanst det framleis ein tronpredentant frå Habsburg, Otto von
Habsburg. Trona til Riket gjekk derimot ikkje berre i arv og adelstitlane er
ikkje lenger offisielle rangar i Tyskland og dei andre sentraleuropeiske
republikkane.

Etter slutten av napoleonskrigane vart ein ny tysk union oppretta i 1815. Han
varte til 1866 då Preussen oppløyste Den tyske konføderasjonen for å danne Den
nordtyske konføderasjonen, som vart ein nasjonal stat i 1871 (sjå Det tyske
keisarriket).



https://nn.wikipedia.org/wiki/Andre_verdskrigen

Den andre verdskrigen var den mest omfattande militære konflikten i
verdshistoria. Krigshandlingar skjedde i fleire verdsdelar samstundes. Krigen
kosta fleire titalls millionar menneske livet. Krigen i Asia byrja med Japan
sitt forsøk på å leggja under seg delar av Kina i 1931. I Europa braut krigen ut
i 1939. Tyskland gjekk til åtak på Polen.

Aksemaktene var Tyskland, Italia, Japan og deira allierte. «Dei allierte» var i
all hovudsak Storbritannia, USA, Sovjetunionen og Kina. Krigen enda med Japan
sin kapitulasjon 2. september 1945. Sambandsstatane (USA) hadde sleppt
atombomber over dei japanske byane Hiroshima og Nagasaki, og utrydda
hundretusenvis av japanske sivile.

Dei skandinaviske landa var nøytrale. Tyskland gjekk til åtak på Noreg og
Danmark i byrjinga av april 1940. Tilsvarande vart Island, Færøyane og Grønland
(danske koloniar) hærsett av dei allierte.

Finland måtte først forsvara seg mot sovjetisk åtak under Vinterkrigen vinteren
1939-40, noko dei gjorde godt og fekk mykje sympati for. Men dei finske leiarane
allierte seg så med nazi-Tyskland i det finnane kallar "Framhaldskrigen" mot
Sovjetunionen frå sommaren 1941, der dei ikkje berre tok att tapte område, men
dreiv krigføring langt inn på udiskutabelt sovjetisk område ilag med dei
nazistiske styrkane. I 1944 trekte Finland seg frå denne svært uheldige
alliansen med Adolf Hitler, og utkjempa Lapplandskrigen. Finnane fekk til ein
etter måten gunstig fredsavtale med Sovjetunionen som gjorde at finsk
sjølvstende og demokratisk styreform vart bevart. Men dei måtte gå med på nokre
grenseendringar (som blant anna gjorde at Noreg fekk felles grense med
Sovjetunionen.

I Europa var berre Sverige, Irland, Sveits, Portugal og Spania formelt nøytrale
gjennom heile krigen.



https://nn.wikipedia.org/wiki/Roma

Roma (stundom kalla Rom på norsk og fleire andre språk, og Rome på ei rekkje
andre) er hovudstaden i Italia, regionen Lazio og provinsen Roma. Byen har om
lag 2,7 millionar innbyggjarar (2007) og er den største byen og kommunen i
landet ut i frå både folketal og flatevidde. Storbyområdet har om lag 4
millionar innbyggjarar. Han ligg sentralt i dei vestlege områda av Den
italienske halvøya der elva Aniene munnar ut i Tiber. Roma vert omtala som «den
heilage byen» fordi den katolske kyrkja har sitt hovudsete i byen. Paven,
overhovudet for katolikkane i verda, styrer over Vatikanstaten som er ein liten
enklave i Roma.

Roma var i fleire hundre år hovudstad i Romarriket, ein stat som herska over
store delar av Europa og område kring Middelhavet. Roma har vore hovudsete for
Det romerske kongedømet, Den romerske republikken og Romarriket.

I følgje segna skal Roma ha vorte grunnlagd den 21. april 753 fvt av Romulus,
som tok livet av tvillingbror sin Remus i prosessen. Datoen var grunnlaget for
den romerske kalenderen og den julianske kalenderen (ab urbe condita). Romulus
og Remus skal ha vore søner av den romerske guden Mars og prestinna Rea Silvia,
dotter av Numitor, konge av Albalonga. Som unge gutar vart dei etterlatne for å
redda dei frå hatet til Amulius, som ville ha trona til Albalong. Gutane vart
tekne vare på av ein houlv som framleis er eit av symbola på Roma. Romulus tok
seinare livet av Remus og vart den fyrste kongen av Roma.

Roma vart bygd på Solåsen som seinare vart kalla Palatinarhøgda og vart utvida
til å inkludera sju høgdedrag: Palatinerhøgda, Aventinerhøgda, Kapitol,
Kvirinalhøgda, Viminalhøgda, Esquilinhøgda og Celio etter Månen, Merkur, Venus,
Mars, Jupiter og Saturn. (sjå romersk mytologi.)

Roma var ein av få storbyar i Europa som ikkje vart råka av bomber under den
andre verdskrigen og består derfor stort sett av bygg frå renessansen og
barokken. Det historiske sentrumet i Roma er på UNESCO si verdsarvliste.

Roma ligg i regionen Lazio i Sentral-Italia der elvane Aniene og Tiber
(italiensk Tevere). Sjølv om sjølve bysentrum ligg om lag 24 km frå Tyrrenhavet
i vest, strekkjer området til byen seg heilt til kysten. Høgda til byen
strekkjer seg frå 13 meter over havet (i Piazza del Popolo) til 120 meter over
havet (toppen av Monte Mario). Heile kommunen Roma dekkjer eit areal på om lag
1 285 km¹, inkludert mange grøne område.

Roma har eit typisk middelhavsklima, som resten av kyststrøka av Italia og er
mest komfortabelt frå april og ut juni, og frå midten av september til oktober.
Den romerske ottobrate (ottobrata tyder om lag «vakker oktoberdag») er særleg
kjend som ein solrik og varm dag. I august stig temperaturen ofte over 32 °C og
tradisjonelt tar mange bedrifter ferie i august der romarane reiser frå byen til
feriestadane. Denne trenden har derimot minka dei siste åra og byen har i
aukande grad vore fullt funksjonell sommaren gjennom for å ta imot den aukande
turismen, i tillegg til endringar i arbeidsvanane til innbyggjarane.
Middeltemperaturen i desember er om lag 8 °C.

I følgje segna vart byen grunnlagd av tvillingane Romulus og Remus den 21. april
753 fvt., og arkeologiske funn støttar teorien om at Roma voks fram rundt ein
jordbruksbusetnad ved Palatinerhøgda i området der Det romerske forumet seinare
kom til å ligge. Byen voks seg til hovudstad i Det romerske kongedømet (i følgje
segna styrt av sju etterfølgjande kongar), Den romerske republikken (frå 510
fvt., styrt av det romerske senatet og til slutt Romarriket (frå 27 fvt., styrt
av ein keisar). Denne suksessen kom som følgje av militære erobringar, overtaket
på handelen i området, og ei utvald tilpassing av omliggande siviliasasjonar,
særleg etruskarar og grekarar. Frå grunnleggjinga av Roma i 753 fvt. var byen
Roma militært ubeseira (sjølv om dei tapte enkelte slag) fram til 386 fvt. då
Roma vart okkupert av keltarar (ein av dei tre store galliske stammene) og så
tatt tilbake av romarane same året. I følgje soga gav gallarane eit tilbod om å
gje Roma tilbake for om lag 500 kg gull, men romarane avslo tilbodet og ville
heller ta byen tilbake med våpen.

Den romerske dominansen strekte seg over det meste av Europa og kystområda av
Middelhavet, og på det meste over ein million menneske. I nesten tusen år var
Roma den politisk viktigaste, rikaste og største byen i den vestlege verda og
var så heilt til nedgangstida til Romarriket byrja og til riket til slutt vart
delt i to. Roma mista etter kvart statusen som hovudstad til Milano og så
Ravenna, og mista etter kvart prestisje til den austromerske hovustaden
Konstantinopel.

Under biskop Constantine I, fekk biskopen av Roma politisk makt i tillegg til
religiøs makt og biskopane vart etter kvart kjend som paven og Roma vart
senteret for den katolske kyrkja. Etter Alarik I si plyndring av Roma og
Vestromarriket sitt fall i 476 fvt. vart Roma vekselsvis styrt av austromarane
og germanske barbarar på plyndringstokt. Folketalet fall til om lag 20 000
tidleg i mellomalderen som budde i grupper av busette bygningar mellom store
område med ruinar og vegetasjon. Roma var formelt ein del av Austromarriket fram
til 751 då langobardar ti lslutt avslutta eksarkatet Ravenna. I 756 gav Pipin
den yngre paven mellombels styre over Roma og dei omliggande områda, og skapte
slik Kyrkjestaten.

Roma vart verande hovudstaden i Kyrkjestaten fram til det vart annektert av
Kongedømet Italia i 1870. Byen vart ein stor pilegrimsstad under mellomalderen
og stridane mellom pavedømet og Det tysk-romerske riket starta med Karl den
store, som vart krona som den første keisaren i Roma i jula år 800 av pave Leo
III. Bortsett frå korte periodar som sjølvstendig by i mellomalderen hadde han
status som paven sin houvdsatd og «heilag by» i fleire hundreår, sjølv då paven
ein kort periode flytta til Avignon (1309–1337). Sjølv om han ikkje lenger var
like politisk mektig, noko den brutale plyndringa av byen i 1527 viste, vart han
eit senter for kultur og kunst under renessansen og barokken med støtte frå
paven.

Folketalet steig igjen og på 1600-talet passerte det 100 000 innbyggjarar, men
Roma låg bak resten av dei europeiske hovudstadane dei neste hundreåra og vart
stort sett opptatt med motreformasjonen. Roma var åstad for nasjonalistiske
opprør på 1800-talet og to gonger fekk det og mista igjen sjølvstende, og Roma
vart fokuset for håpet om ei samling av Italia. I 1861 vart Kongedømet Italia
oppretta, styrt av kong Vittorio Emanuele II og etter at det franske vernet enda
i 1870 storma kongen sine troppar byen og Roma vart erklært hovudstad i det nye,
samla Italia i 1871.

Etter sigeren i den første verdskrigen var Roma vitne til at den italienske
fascismen kom til makta under Benito Mussolini, som marsjerte mot byen i 1922 ot
etter kvart erklærte opprettinga av det nye italienske riket og allierte Italia
med Nazi-Tyskland. Dette var ein periode med sterk vekst i byen, frå 212 000
menneske i 1871 til meir enn ein million, men denne trenden stoppa opp under den
andre verdskrigen, der Roma vart øydelagd av både allierte si bombing av Roma og
nazistane sin okkupasjon. Etter at Mussolini var avretta og slutten av krigen,
vart monarkiet etter ei folkeavstemming avskaffa til fordel for Republikken
Italia.

Roma voks kraftig etter krigen og var ein av dei drivande kreftene bak «det
italienske økonomiske miraklet» under gjenoppbygginga og moderniseringa etter
krigen. Han vart ein moteby i 1950- og tidleg i 1960-åra og åra med la dolce
vita («det søte livet») og folketalet voks til 2,8 millionar innbyggjarar på
midten av 1980-åra. Etter den tid har folketalet minka litt etter som
innbyggjarane har byrja å flytta til omliggande kommunar, særleg på grunn av
stor trafikkproblem og aukande forureining. Dei siste åra har folketalt igjen
auka.



https://nn.wikipedia.org/wiki/UTC

UTC er ei kortform som står for Coordinated Universal Time og gjev grunnlag for
å referere til sivil tid i alle land. Dei to første bokstavane står for
universell tid (engelsk Universal Time), og den tredje bokstaven seier at det er
koordinert tid (engelsk Coordinated).

På norsk skriv vi ofte universell tid UTC dersom me ønskjer å presisere kva som
meinast med dei tre bokstavane UTC.

UTC gjev døgnet timar fra 00 til 23 og vert ofte nytta for å referere til
tidssoner og gjev då avviket frå tida ved nullmeridianen. UTC er dermed
etterfølgjaren til Greenwich middeltid (GMT, Greenwich Mean Time).

UTC vert rekna ut frå ein middelverdi basert på data frå fleire atomur rundt om
i verda. I 2003 vart det nytta data frå 260 atomur. Ingen av desse klokkene får
ha ei tid med meir enn 30 milliarddels sekund feil per døgn. I Noreg er det
Justervesenet som gjev måledata. Justervesenet si utgåve av UTC kallast formelt
for UTC(JV).

Ei internasjonal avtale seier at UTC og tidsskalaen UT1 ikkje skal ha eit større
avvik enn 0,9 sekund. Difor må UTC synkroniserast med UT1 jamleg. Dette vert
gjort ved bruk av eit skotsekund. Perioden mellom to skotsekund er kring 3,5 år.



https://nn.wikipedia.org/wiki/Svartehavet

Svartehavet er eit innhav mellom Europa og Lilleasia, forbunde med Middelhavet
gjennom Bosporos, Marmarahavet og Dardanellane.

Netto innstrauming gjennom Bosporos er 200 km³ kvart år, medan ferskvatn frå dei
omliggande områda, særleg frå Sentral- og Aust-Europa, er om lag 320 km³. Dei
viktigaste elvane som munnar ut i Svartehavet er Donau,]. Dnepr og Dnestr.
Svartehavet har eit areal på 436 400 km², med eit maksimal djup på 2 200 meter.

Land som grensar til Svartehavet er Tyrkia, Bulgaria, Romania, Ukraina, Russland
og Georgia. Krimhalvøya er ein ukrainsk autonom republikk.

Viktig byar langs kysten er mellom anna Istanbul, Burgas, Varna, Constanţa,
Odessa, Sevastopol, Jalta, Kertsj, Novorossijsk, Sotsji, Sukhumi, Poti, Batumi,
Trabzon, Samsun og Zonguldak.

Moderne namn på Svartehavet er hovudsakleg omsetjingar av namnet, som bulgarsk
Tsjerno more (Черно море), georgisk Sjavi zghva (შავი ზღვა), lazisk Ucha Zuğa,
eller berre Zuğa, rumensk Marea Neagră, russisk Tsjiornoje More (Чёрное море),
tyrkisk Karadeniz, ukrainsk Tsjorne More (Чорне море). Ein kan berre spore dette
namnet tilbake til 1200-talet, men ein har indikasjonar på at det kan vere mykje
eldre enn dette.

Strabo sine geografiske verk frå antikken omtalar berre Svartehavet som «Havet»
(pontos), på same måte som Homer ofte berre vart kalla «Poeten». Stort sett
omtala grekarane og romarane Svartehavet som «Det gjestfrie havet», Euxeinos
Pontos. Dette var ein eufemisme som erstatta det tidlegare «Ugjestmilde havet»,
Pontos Axeinos, som først vart nemnd av Pindar tidleg på 400-talet fvt. Strabo
(7.3.6) meiner at Svartehavet tidlegare vart kalla ugjestmildt fordi det var
vanskeleg å segle der før den greske koloniseringa, og fordi kysten var
folkesett av ville stammer. Han meinte òg at namnet skifta til gjestmild etter
at grekarane koloniserte området rundt Milet. Det er derimot sannsynleg at
namnet Axeinos kom frå det iranske ordet axšaina-, som tyder «mørk» og at namnet
Svartehavet faktisk går heilt tilbake til antikken. Årsaka til at namnet vart
Svartehavet kjem sannsynlegvis av antikken sin bruk av fargar for dei
forskjellige himmelretningane, der svart refererte til nord, og raud var sør.
Herodot omtalar stundom Raudehavet som Det sørlege havet.

Ein annan mogeleg forklaring er at fargen kjem av det djupe vatnet i
Svartehavet. Sidan Svartehavet ligg lenger nord enn Middelhavet, og er mykje
mindre salt, så er algekonsentrasjonen mykje større, og derfor vert fargen
mørkare. Sikta i Svartehavet er i snitt om lag fem meter, samanlikna med 35
meter i Middelhavet.

Ei bulgarsk tolking av namnet er at havet brukte å vere stormfullt. Enkelte
kjelder meiner at dette går tilbake til tida rundt Noahs ark. Teorien om
oversvømjinga av Svartehavet er basert på denne ideen.

Svartehavet dannar eit lukka havbasseng, og ligg mellom Søraust-Europa og
Lilleasia. Bassenget vart danna under miocenperioden, då fjellkjedene heva seg
og delte det førhistoriske Tethyshavet inn i fleire brakkvassbasseng, inkludert
Det sarmatiske havet. Kaspihavet, Azovsjøen, Aralsjøen og Svartehavet er alle
restar av dette førhistoriske havet.

Bassenget er delt i to av ein rygg som strekkjer seg sørover frå Krimhalvøya.
Den nordvestlege delen er ein relativt stor og 190 km brei sokkel, og er relativ
flat. Den sørlege delen, rundt Tyrkia, og den austlege delen, rundt Georgia, har
ein mykje kortare og brattare kontinentalsokkel, som sjeldan vert meir enn 20 km
brei. Sør for Jalta på Krimhalvøya er havet på sitt djupaste, ned mot 2 206
meter. Bassenget er forbunde med Middelhavet via sunda Bosporos og Dardanellane,
og Marmarahavet. Svartehavet er forbunde med Azovsjøen i nordaust via
Kertsjsundet.

Svartehavet er det største meromiktiske havet i verda, og 90 % av vassvolumet
består av oksygenfattig sjøvatn. Den noverande hydrokjemiske samansettinga er
hovudsakleg styrt av topografien og elvane som munnar ut i havet, som fører til
ein kraftig lagdelt vertikalstruktur og ein positiv vassbalanse. Dei øvre laga
er generelt kaldare, med lågare tettleik og mindre saltinnhald enn dei djupare
vasslaga. Dei djupe vasslaga er stort sett vatn som kjem frå Middelhavet, medan
det ferskare overflatevatnet strøymer ut i Marmarahavet.

Overflatevatnet har ein midla salinitet på 18-18,5 ppt og inneheld oksygen og
andre næringsstoff som gjev liv til dyre- og planteliv. Dette overflatevatnet
strøymer rundt Svartehavet mot klokka i ein straum kalla Rimstraumen, som
transporterer vatn rundt ytterkantane av Svartehavet. Innanfor denne store
kvervelen har ein to mindre kvervlar i aust og vest. Styrken på denne straumen
vert påverka av havoverflatetemperaturen, som i løpet av året varierer mellom
8 °C og 30 °C.

Like under overflatelaget finn ein eit kaldare og saltare vasslag, som kjem av
tilføring av kaldare vatn og atmosfærisk avkjøling om vinteren. Ved botn av
dette laget ligg ein kraftig termoklin, haloklin og pyknoklin om lag 100-200
meter tjukt.

Ein er einige om at Svartehavet ein gong har vore ein ferskvassinnsjø (i det
minste i dei øvre laga), og med eit mykje lågare vassnivå under den siste
istida. Korleis innsjøen utvikla seg til eit marint hav er derimot noko ein
framleis studerer og diskuterer. Det finst både teoriar om ei gradvis utvikling
til salt vatn og det som i dag er Svartehavet, og det finst teoriar om
katastrofiske førestillingar om korleis Svartehavet vart til.

Dei er basert på forskjellige teoriar om vassnivået i ferskvassinnsjøen då
Middelhavet var høgt nok til å renne over Dardanellane og Bosporos. Men studiar
av havbotn på Egearsida viser at det på 700-talet fvt. var ei stor utstrøyming
av ferskt vatn frå Svartehavet.

Ei rekkje ekspedisjonar har utforska det som tilsynelatanede er eldgamle
kystlinjer, ferskvassniglar, oversvømde elvedalar, tømmer behandla med verktøy,
og bygningar om lag 100 meter utanfor Svartehavskysten av dagens Tyrkia.
Karbon-14-metoden har vist at ferskvassniglane er om lag 7 000 år gamle.

I 1997 gav William Ryan og Walter Pitman frå Columbia University ut ein teori om
at ein massiv flaum gjennom Bosporos skjedde for fleire tusen år sidan. Dei
hevdar at Svartehavet og Kaspihavet var store ferskvassjøar, men at Middelhavet
rundt 5600 fvt. rann over Bosporos og danna sundet som i dag går mellom
Svartehavet og Middelhavet. Ein har seinare gjort arbeid både for å støtte og
for å dra i tvil denne teorien, og arkeologar diskuterer framleis spørsmålet.
Dette har ført til at fleire har knytt desse teoriane opp mot førhistoriske
flaummytar.

Steppene nord for Svartehavet var opphavleg heimlandet (Urheimat) til folket med
urindoeuropeisk språk, forgjengaren til dei indoeuropeiske språkfamiliane.
Enkelte forskarar flyttar derimot dette området lenger austover mot Kaspihavet,
og andre til Anatolia

Landet i den austlege enden av Svartehavet, Kolchis (i dag Georgia), var for
grekarane ytterkanten av den kjende verda.

Dei siste åra (etter slutten av Den kalde krigen) har Svartehavet stadig vorte
eit meir populært ferieområde (særleg Bulgaria). Turismen ved Svartehavet er ein
av dei mest framgongsrike industriane i regionen. Kjende feriestader i ved
Svartehavet:



https://nn.wikipedia.org/wiki/Norsk

Norsk er eit germansk språk som høyrer til den nordiske, eller nordgermanske,
greina. Norsk blir snakka i Noreg, og i norske utvandrarsamfunn, som blant
norsk-amerikanarar i USA. I dei gamle norske provinsane i Sverige — Jemtland,
Herjedalen og Båhuslen — blir det tala dialektar som svensk språkvitskap reknar
som dialektar av norsk[treng kjelde].

Dei norske dialektane blir tradisjonelt delte inn i to grupper, austnorsk og
vestnorsk (inkludert nordnorsk), der austnorsk er dialektane med jamvekt og
tjukk l for gamalnorsk rð og (i visse posisjonar) l. Den mest iøyrefallande
skilnaden er likevel skilnaden i realiseringa av tonelag, slik at austnorske
dialektar har lågtone, mens vest- og nordnorske har høgtone, dvs. at eit ord som
t.d. Bergen har initial låg tone i aust, men høg (eller fallande) i vest og
nord.

Lydsystemet i norsk varierer ein del frå dialekt til dialekt. Dei fleste
dialektane har system med ni vokalar (i, y, ʉ, u, e, ø, o, æ, a) og seks
diftongar (æi øy ɑʉ ɑi ɔy ʉi). Blant konsonantane er det større variasjon.

Trykket i norsk fell på den siste tunge stavinga i rota av ordet. Som regel er
dette første staving.

Som i dei fleste andre indoeuropeiske språka er substantiva i norsk delt inn i
bøyingsklasser, dvs. ord som har stamme med elles lik struktur blir bøygd ulikt
(t.d. ting, ring men tinga, ringane og bekk, sekk, men bekkene, sekkane.

Norske adjektiv blir bøygd i grad (fin – finare – finast) og genus. Med unntak
av liten (lita, lite) er opposisjonen mellom maskulinum og femininum
nøytralisert, og berre nøytrumsforma er avvikande. Dette gjeld berre for
adjektiv i positiv ubestemt eintal, gradbøygde adjektiv, og adjektiv i fleirtal
og/eller bestemt form (finare, finast, finaste, fine) har ikkje genusbøying.

Adjektiva blir bøygd i bestemtheit og numerus, som substantiv. Dei skil seg
likevel frå kvarandre ved at dei ved substantiva er inherente kategoriar, der
adjektiva rettar seg etter substantivet. Eksponentane for dei ulike trekka i
kvar kategori er også heilt ulike dei eksponentane vi finn innanfor
substantivbøyinga. Fleirtal blir uttrykt med -e for adjektiva men med m.a.
-ar/er for substantiva (gule bilar).

Regelmessige norske verb har sju bøyingsformer, med verbet leve som døme er det
desse formene: fire finitte former: lever (presens), levde (preteritum), leve
(optativ), lev (imperativ) og tre infinitte former: leve (infinitiv), levande
(imperfektiv partisipp) og levd (perfektiv partisipp). I skolegrammatikken blir
den imperfektive partisippen kalla «presens partisipp».

Verb kan delast i ulike bøyingstypar, i svake og sterke, etter om dei dannar
preteritum med suffiks eller ikkje. Svake verb dannar preteritum med suffiksa -a
eller -te/-(d)de, fordelinga dei i mellom er avhengig av fonologiske eigenskapar
ved stammen. Einstava stammar (å nå) har suffikset -dde, stammar med trykk på
siste staving og tonelag 1 (å reparere) har suffikset -te, det same har stammar
med visse fonologiske strukturar. Alle andre svake verb dannar preteritum med
-a. Sterke verb dannar preteritum med vokalveksling i stammen, såkalla avlyd.

Norske verb kan også delast inn i hovudverb og hjelpeverb. Hjelpeverba er ei
lukka klasse av verb som blir brukt dels til å lage samansette tidsformer som i
tabellen ovanfor (skulle og ha er hjelpeverba der), og dels til å markere
talaren si innstilling til innhaldet i setninga (Vi må gå no). Syntaktisk skil
hjelpeverba seg frå andre verb ved at dei tar infinitivar kom komplement utan
infinitivsmerke, jf. Vi prøver å gå no, der prøver, til skilnad frå må, ikkje er
eit hjelpeverb.

Norsk har sju lukka ordklasser, dvs. ordklasser som har grammatisk funksjon, og
som har ei endeleg mengd medlemer. Artiklane adverb, determinativ, interjeksjon,
konjunksjon, preposisjon, pronomen, subjunksjon inneheld drøftingar av desse
ordklassene i norsk.

Språksamfunn lånar ord frå meir prestisjefylte språksamfunn, via tospråklege
talarar. Studium av lånordslag i norsk speglar dermed samfunnsmessige tilhøve i
Europa opp gjennom hundreåra. Med innføringa av kristendommen kom det ein god
del lånord inn i norrønt. Av lånorda i Fritzners Gammelnorsk Ordbog er ca. 61 %
frå latin, 25 % frå gammal- og mellomhøgtysk, 7 % frå gammalfransk og under 5 %
frå gammalengelsk. Dei fleste latinske lånorda er knytt til kristendommen, mange
tyske ord til handel, og mange franske ord til hoffliv. Hovudtyngda av lånorda i
mellomnorsk kom frå lågtysk.

I dei siste åra har ungdomsspråket i delar av Noreg, særleg i Oslo og andre
større byar, gjennomgått store endringar. Dette heng saman med auken i talet
ungdommar med framandspråkleg bakgrunn. Nye ord som er tekne i bruk i denne
sjargongen inkluderer «kabe» (fin jente), «loco» (galen, tullete) og «schpa»
(pen eller kul).

I vikingtida var det mange lånord frå norrønt til gammalengelsk og til irsk, som
resultat av dei nordiske invasjonane på dei britiske øyane. Det er mange lånord
i samisk, både lånord som går attende til tida før synkopetida, og seinare
lånord.

Norske substantiv er delt inn i tre genera, maskulinum, femininum eller nøytrum,
etter eit sett av genustilordningsreglar. Nokre av dei mest sentrale reglane er:

Norsk har frå og med 1000-talet vorte skrive med det latinske alfabetet, med
tillegg av bokstavane ð og þ, og i moderne norsk æ, ø og å. I tillegg blir desse
bokstavane brukt: à, á, ê, é, ò, ô, ó. Norsk vart og skrive med runealfabetet
til inn i høgmellomalderen.

Perioden då urnordisk var eitt språk slutta omtrent 500, med synkopetida, då
urnordisk vart delt i ei austleg og ei vestleg grein, i vest gammalnorsk og i
aust gammaldansk og gammalsvensk. Vi reknar at den gammalnorske perioden varte
til omtrent 1350, eller omtrent til Svartedauen, sjølv om fleire av dei
språklege endringane starta tidlegare. Perioden fram til ca. 1525-1550 blir
kalla for mellomnorsk, dette er ei tid prega av språkendring. Frå og med 1550 er
vi inne i den nynorske perioden, språket frå midten av 1500-talet er forståeleg
for moderne talarar. Ei anna inndeling avgrensar eldre gamalnorsk til perioden
fram til om lag 1250, yngre gamalnorsk til perioden 1250 - 1500, og nynorsk til
perioden etter 1500. Målt opp imot kvarandre er likevel endringane rundt
1350-1400 større enn dei som oppstod i hundreåret før.

Dei første skriftlege kjeldene for urnordisk, runeinnskrifter er frå 200-talet.
Innføringa av kristendommen førte til at norrønt vart skrive med det latinske
alfabetet, men bruken av runer i uformell bruk, slikt som vi i dag ville ha
kalla grafitti eller hugseliste til butikken, heldt seg til inn i
seinmellomalderen. Mange av skribentane som skreiv med det latinske alfabetet
kunne også latin, og det er ein del latinske lånord i tekstane, særleg dei som
omhandlar religiøse emne. Dokument som omhandla tilhøvet til andre land og til
kyrkja vart skrive på latin, andre på norrønt.

Med unionen med Danmark frå 1389 og med Kalmarunionen kom det svenske og danske
skribentar inn i riksstyringa, og gradvis vart dansk meir og meir brukt som
administrasjonsspråk. Norsk heldt seg best i dei såkalla bondebreva, som i
hovudsak var saksdokument frå rettsvesenet, her finn vi norsk til innpå
1600-talet. Reformasjonen innebar at dansk tok fullstendig over som skriftspråk
i Noreg.

Etter 1814 måtte Noreg velje mellom å halde fram med den tidlegare kolonimakta
sitt språk, eller ta i bruk sitt eige. Då norsk (landsmål/nynorsk) vart eit
reelt alternativ frå 1870-talet valde dansktilhengarane dels å gje konsesjonar
til dialektane, men ikkje til det norske skriftspråket (eit samrøystes
stortingsvedtak i 1879 opna for bruk av dialekt i skolen), og dels å gjere dansk
meir norsk, gjennom ein rad såkalla rettskrivingsreformer av dansk (seinare
bokmål). Etter andre verdskrigen hadde okkupasjonsmakta samla nasjonen, og dei
nasjonale argumenta for (ny-)norsk var ikkje lenger gangbare. Det førte òg til
at politikken for å sameine dei to språka (samnorskpolitikken) etter kvart vart
oppgjeven.



https://nn.wikipedia.org/wiki/Latin

Latin høyrer til den italiske greina av indoeuropeiske mål. Opphavleg vart latin
tala av latinarane, eit bonde- og gjætarfolk i området Latium, der Roma vart den
førande byen. Med nye landvinningar breidde latinen seg utover Italia, og sidan
til mange av områda kring Middelhavet. Dei eldre måla der vart trengde ut, og
latinen lever vidare i dei romanske måla i dag. Etter at Romarriket braut saman,
var latin gjennom heile mellomalderen og langt fram i nyare tid lingua franca
for dei lærde i Vest-Europa; som tradisjonsmål for Den katolske kyrkja er det
framleis offisielt mål i Vatikanstaten. I nyare tid har latin - saman med gresk
- vorte nytta til nylaga ord innan vitskap.

Latin er eit syntetisk språk, dvs. at bøyingsendingar syner kva funksjon eit ord
har i setninga, medan ordstillinga er rimeleg fri. Substantiva vert delte inn i
fem deklinasjonar, og bøygde i tal (eintal og fleirtal) og kasus (nominativ,
vokativ, akkusativ, genitiv, dativ og ablativ). Adjektiv og pronomen samsvarar i
kjønn, tal og kasus med substantiva dei står til. Verba vert delte inn i fire
konjugasjonar, med eigne endingar for kvar person i eintal og fleirtal. I
motsetnad til norsk, som berre har to finitte tempi, nyttar latin langt færre
hjelpeverb.

Den latinen som vart tala i Romarriket blir kalla Vulgærlatin, og var ikkje
identisk med målet Cicero, Cæsar og andre forfattarar skreiv. Med tida oppstod
regionale skilnader, og me fekk dei moderne romanske språka. Dei fyrste
grammatikkane for moderne romanske språk var for provencalsk og katalansk,
skrivne på 1200-talet. Jamsides med denne utviklinga, fortsette dei lærde å
nytta latin i skrift og tale. Uttala av latinen fylgde helst dei nasjonale måla,
og samsvarte ikkje med klassisk latin.



https://nn.wikipedia.org/wiki/H

H er den åttande bokstaven i det latinske alfabetet og den sjuande i det greske
alfabetet (H, η), der han vart overteken frå fønikisk skrift. Etruskarane og
romarane overtok bokstaven med namnet ha. I dei nordiske språka utvikla namnet
seg lydrett til hå på 1200-talet. I den eldre runeskrifta er bokstaven den
niande og i den yngre runeskrifta det sjuande teiknet.

H er ein såkalla pustelyd. I visse språk vert h uttalt sterkare, som ein x-lyd,
til dømes i finsk. H som framlyd kan falla vekk i nokre målføre, noko som blir
kalla halvemål. Enkelte språk, til dømes fransk og italiensk, har ikkje h som
språklyd, men nyttar han som skriftteikn. I engelsk er h stum i framlyd av nokre
ord av fransk opphav, til dømes honour og hour. I tysk er han stum inne i og
slutten av ord etter vokal, der han tener til å forlenge vokalen, til dømes Hahn
og Reh. Herfrå stammar bruken i personnamn, som Dahl. I dansk, norsk og svensk
er h føre j og v stum. På islandsk vert hn, hr, og hl uttalt som ein ustemt n, r
og l.

Ein kan framstilla bokstaven som ⠓ i brailleskrift og som «DitDitDitDit», · · ·
·, i morsealfabetet. I det internasjonale NATO-alfabetet blir H markert med
ordet «Hotel». For å sikra forståing også med dei som ikkje uttaler H, er H-en i
ordet offisielt stum.

I det tyske notesystemet er tonen H heiltonen etter A. Han svarer til nota B i
det engelske systemet.



https://nn.wikipedia.org/wiki/Det_osmanske_riket

Det osmanske riket, også kalla Det ottomanske riket, var eit enormt, tyrkisk
imperium, grunnlagd av Osman I ved byrjinga av 1300-talet og styrt av Det
osmanske dynastiet fram til Tyrkia som republikk vart skipa av Mustafa Kemal
Atatürk i 1923 etter den fyrste verdskrigen.

Riket var mektigast på 1500-talet under sultan Süleyman den store. Det hadde
likevel størst utstrekking i 1683, då det strekte seg frå Wien i vest, gjennom
Midtausten og Nord-Afrika, til dagens Iran og Den arabiske halvøya i aust. Sjølv
om riket var stort, hadde det berre rundt 40 millionar innbyggjarar.

Ein sultan styrte riket saman med diwanen, ei regjering sett saman av vesirar og
leia av storvesiren. Seinare tok sultanane den muslimske tittelen kalif, det
åndelege overhovudet til alle muslimar. I fleire hundreår såg ein på desse
sultanane som dei einaste som hadde rett til å erklæra heilag krig.

Det osmanske riket oppstod som ein Uç Beyliği (ei form for adel) innanfor
Seljukstaten i Anatolia mot slutten av 1200-talet. Denne staten var sjølv
underlagt Ilkhanatet (ein del av Det mongolske riket) på den tida. Det er ei
utbreidd oppfatning hos historikarar at Osman I erklærte sjølvstende i 1299, men
det er vanskeleg å fastsette det nøyaktige tidspunktet.

I riket sin vekstsfase vart identiteten og karakteren til riket definert, og det
sikra seg sin plass i historia under Mehmet II, «erobraren». Det var i denne
perioden at den osmanske eliten (kjernen av tyrkarar rundt Osman I) diskuterte
korleis ein skulle organisere ein ny stat. Det er viktig å legge vekt på det
ekspanderande riket sin geopolitiske situasjon. Det hadde kontakt med og kunne
hente erfaringar frå mange forskjellige kulturar. Ut frå kunnskapen sin om
tidlegare imperium og sogene deira, var den osmanske eliten av den klare
oppfatning at det ikkje var sverdet aleine som kunne bygge og vedlikehalde store
imperium.

Den osmanske eliten hadde stor tru på at sverdet måtte styrast av mannen, og
ikkje omvendt. Det var viktig å finne sterke og dyktige menn som var villige til
å samarbeide for å erobre store delar av Europa, Asia og Afrika. Det var òg
viktig å organisere og regjere desse erobra områda på ein tilfredsstillande
måte, og etablere ein struktur det ville vere vanskeleg å bryte ned seinare. Den
osmanske eliten gav prioritet til politiske idear som legitimerte imperiet.
Berre med desse ideane var det mogeleg å skape samhald mellom så mange
forskjellige folkeslag, kulturar og religionar, og få alle desse til å dra i
same retning. Ideen og kulturen som vart skapt i desse tidene var så sterk at
det tok 300 år med forfall og katastrofar å bryte ned riket. Under bygginga av
dette enorme riket vart det utvilsamt utøva både urett, vald og øydelegging. Men
det ville vore urettferdig ikkje å gje godkjenning til den historia som byrja på
700-talet, då tyrkarane byrja å utvandre frå eit sarasenarrike i forfall.

Trass i at Det osmanske riket oppstod før Osman I, vert han sett på som
grunnleggaren av riket og han var den første høvdingen (Bey på tyrkisk). Han
erklærte sjølvstende frå Austromarriket og skapte ein front mot det, og hans
eige rike fekk namn etter han. Tidlegare tyrkiske leiarar sliet med interne
konfliktar. Osman I flytta hovudstaden til Bursa, der han prega mynt i sitt
namn. Som bevis på hans gode ettermæle var uttrykket «måtte han bli like god som
Osman» mykje brukt hos tyrkarar, og det vert til dels framleis nytta i dag.
Mehmet II var berre tolv år då han vart sultan, og han vart omtalt som ein «lærd
krigar». Hans militære dugleik vart demonstrert ved slaget om Konstantinopel.
Han naut full støtte frå heile riket. Den nytta han til å reorganisere staten
sin struktur og militærvesen.

Ein kan dele inn veksten av Det osmanske riket i to periodar. Den første
perioden var prega av erobringar og vekst; frå erobringa av Konstantinopel i
1453 til Sultan Süleyman den store sin bortgang i 1566. Dette var ein periode
med store bragder sett med osman-tyrkiske auge. Etter erobringa av
Konstantinopel ekspanderte imperiet nordover. Slaget ved Kosovo Polje var eit
gjennombrot for osman-tyrkarane, trass i at den serbiske riddaren Miloš Obilić
klarte å drepe den dåverande sultan Murat I. Sigeren var grunnlaget for
ekspansjonen vidare inn i Sentral-Europa. Sultan Selim I (1512-1520) gjekk mot
aust, slo Safavidane i Persia under slaget på Chaldiran, og etablerte ein egen
marine i Raudehavet. Etterfølgjaren hans Süleyman den store skulle auke makt og
storleiken til imperiet ytterlegare. Etter å ha tatt Beograd, erobra han Ungarn
i 1526, men tapte 16 000 mann i Slaget ved Mohács. Det ungarske kongedømet braut
saman etter dette, og Huset Habsburg overtok dei delane av Ungarn som tyrkarane
ikkje tok. Süleyman den store haldt fram mot Wien, men klarte ikkje å ta byen
før vinteren kom og tvinga han til retrett. Ikkje lenge etter vart fyrstedøma
Transylvania, Valakia og Moldavia under Det osmanske riket.

I aust vart Bagdad erobra frå Det persiske riket i 1535, stadig under leiing av
sultan Süleyman den store. Dette førte til at tyrkarane fekk kontroll over store
delar av Midtausten. Det osmanske riket gjekk inn i sin gullalder i
regjeringstida til Suleiman den Store, òg kjend som Lovgjevaren.

Dei 230 åra med ubroten vekst avslutta med den første omleiringa av Wien i 1529.
Åtaket på Wien var ikkje eit eigentleg erobringsforsøk, men nærast ein reaksjon
på Huset Habsburg si innblanding i Ungarn. Dei osmanske styrkane tapte rundt
25 000 mann, medan motparten sitt tap var minimale. Dette førte òg til at nokre
av imperiet sine allierte vendte dei ryggen. Paven mante no til eit krosstog mot
tyrkarane, etter at han tidlegare hadde inntatt ein relativt passiv haldning. No
var Det osmanske riket ikkje lenger berre ein inntrengar og okkupasjonsmakt, men
ein varig faktor i europeisk politikk. Det andre slaget om Wien i 1683, då Polen
sin konge Jan III Sobieski braut tyrkarane si omleiring, vart eit vendepunkt i
den 300 år lange kampen mellom dei kristne rika i Sentral-Europa og Det osmanske
imperiet. Riket gjekk no inn i ein langvarig periode med stagnasjon.

I denne perioden hadde Det osmanske riket ei rekkje av sultanar som trass i gode
føresetnadar ikkje klarte å nå måla sine i same grad som Mehmet II, Selim I og
Suleiman I. Under denne stagnasjonen vart imperiet svekka av krigar mot Persia,
Den polsk-litauiske realunionen, Russland og Austerrike. Den russiske
ekspansjonen sørover gav opphav til ei rekkje på ti krigar mellom Det russiske
imperiet og Det osmanske imperiet på 1600-talet-1800-talet. Det osmanske
imperiet viste stor uthald under desse krigane og haldt stand lenge.

Då Kara Mustafa tapte slaget om Wien i 1683 mot Jan III Sobieski frå Polen,
byrja tilbaketrekkinga frå Europa. Kara Mustafa fall ikkje i slaget, men vart
avretta i Beograd i desember 1683 som følgje av nederlaget. Etter nok eit
nederlag i den store tyrkiske krigen i 1699 gav Det osmanske riket for første
gong frå seg område i Karlowitz-traktaten. Desse vesentleg ungarske områda hadde
vore under Det Osmanske riket sin kontroll i 200 år. Men tyrkarane slo Russland
i Pruth-felttoget i 1712, og Passarowitz-traktaten skapte ein kortvarig fred
mellom dei to imperia frå 1718 til 1730. Etter dette samla tyrkarane seg til ein
kraftinnsats og sigra over Austerrike i 1736. Ved Beograd-traktaten fekk
osmanarane igjen nokre av dei europeiske områda som hadde gått tapt i 1699.

Det osmanske riket konsentrerte seg etter kvart om å haldet det dei hadde vunne
framfor å ekspandere ytterlegare. Riket byrja å utvikle byane på Balkan, dei
ytre postane mot europeisk ekspansjon. Ein byrja å utbetre levekåra for
innbyggjarane i riket. Skattetrykket vart redusert, det vart oppretta konsulat,
og handel, handverk og industri vart oppmuntra. Tida vart kalla «tulipanæraen»
etter eit motiv som vart mykje nytta i dekorativ kunst. Det vitskaplege
forspranget som den muslimske verda hadde hatt over Europa, vart innhenta i
denne perioden. I stagnasjonsperioden klarte tyrkarane ikkje å halde tritt med
utviklinga hos dei europeiske rivalane Frankrike, Storbritannia, Austerrike og
Russland.

Krigar vart tapt og område avstått på Balkan og i Kaukasus til fordel for
Austerrike og Russland. Område som Egypt og Algerie fekk reelt sjølvstende,
sjølv om dei i namnet høyrde til riket. Frankrike og Storbritannia fekk auka
innverknad i Nord-Afrika. Under sultan Selim III vart det gjort forsøk på å
modernisere systemet. Men mange av reformene som sultanane forsøkte å
gjennomføre for å fornye riket vart motarbeida av konservative krefter, både dei
religiøse og det no korrupte elitekorpset janitsjarane. Janitsjarkorpset vart
til slutt utsletta i 1826.

Trass i stagnasjonen hadde Det osmanske riket halde sin posisjon som stormakt
heilt fram til 1800-talet, men då byrja oppløsninga av det enorme riket.
Samtidig var perioden prega av omfattande moderniseringsforsøk med
reorganisering og forandringar i alle delar av riket. Karikaturen til høgre er
frå denne perioden (1885) og viser korleis riket vart oppfatta. Det er ein
parodi av ein funksjonær i det osmanske utanlandskontoret (anda). Papegøyen,
apen, og grisen (britar, italienarar og tyskarar) som plagar han er vaktarar og
omsetjarar (europeiske stormakter). Russarane er i bakgrunnen som bjørnar.

Perioden er kjend som Tanzimat (tyrkisk for reorganisering) og varte frå 1839
til 1876. I denne tida vart hæren kraftig modernisert. På same måte gjekk
banksystemet gjennom store reformer. Ei byrjande industrialisering førte til at
handverkslauga fekk konkurranse frå moderne fabrikkar. Økonomisk hadde imperiet
problem med å innfri låna det hadde tatt opp i europeiske bankar. Militært hadde
det problem med å forsvare seg mot utanlandsk aggresjon og dei balkanske
minoritetane sine ønske om lausriving. Frankrike okkuperte Egypt i 1798 og
erobra Algerie i 1830. Montenegro fekk autonomi i 1798, og Serbia i 1804. Hellas
frigjorde seg i 1829 etter ein lang sjølvstendekamp med hjelp av utanlandske
frivillige og trugslar om intervensjon frå stormaktene si side. Vasallstatane på
Balkan oppnådde auka sjølvstende.

Ei viktig endring var at imperiet slutta å gå til krig aleine og etablerte
alliansar med europeiske land. Det vart inngått ei rekkje alliansar med land som
Frankrike, Nederland, Storbritannia og Russland. Krimkrigen vart utkjempa i
allianse med Frankrike, Storbritannia og Kongedømet Sardinia for å stanse den
russiske frammarsjen, som vestmaktene var uroa for. Dei allierte slo Russland i
september 1856.

Av alle idear Det osmanske riket tok imot frå vesten var nasjonalismen ein av
dei viktigaste ideologiane. Osmanarane måtte ikkje berre uroe seg for
nasjonalismen innanfor eigne grenser, men òg utanfor. Mange nasjonale
minoritetar gjorde opprør i løpet av 1800-talet. Det er vorte sagt at desse
opprøra var avgjerande for den politikken som Det osmanske riket måtte ta opp på
1900-talet, men årsakene til opprøra er omstridde. Det osmanske riket hevda
sjølv at årsakene til dei nasjonalistiske opprøra var interne og at dei vart
støtta av krefter som hadde skjulte mål.

Eit opprør i Bosnia-Hercegovina i 1875 spreidde seg til Bulgaria og utløyste
intervensjon frå Austerrike-Ungarn, Serbia, Montenegro og Russland. Russarane
marsjerte nesten inn i Istanbul, men vart stansa etter press frå vestmaktene.
Fredssluttinga i 1878 etter Berlinerkongressen førte til at Austerrike-Ungarn
tok Bosnia-Hercegovina, medan Serbia, Montenegro, Valakia og Moldovia vann fullt
sjølvstende. Bulgaria vart skild ut som autonomt fyrstedøme. Kypros vart
overlate til britane til gjengjeld for britisk støtte i krigen mot Russland.
Frankrike sikra seg herredømet i Tunis. Av landvinningane i Europa var berre
Albania, Novi Pazar og Thrakia tilbake.

Det osmanske riket fekk ein kortvarig periode med konstitusjonelt styre medan
konfliktane med indre og ytre fiendar pågjekk. Reformkreftene, kjend som
Ung-osmanarane, gjennomførte i 1876 eit militærkupp og tvinga sultan Abdülaziz
til å abdisere til fordel for Murat V. Han var mentalt sjuk og måtte gå av etter
få månader, og kuppmakarane tilbaud Abdülhamit II (1876-1909) trona mot løfte om
å innføre konstitusjonelt monarki, noko han gjorde 23. november 1876. Ei
grunnlov (Kanûn-ı Esâsî) vart utforma og eit parlament med representantar for
alle folkegrupper i imperiet vart samankalla. Men det første konstitusjonelle
styret varte berre i to år, til Abdulhamit oppløyste parlamentet i 1878.

Mot slutten av 1800-åra vart arva etter Ung-osmanarane tatt opp av ein ny
generasjon progressive tyrkarar, no med eit sterkare innslag av tyrkisk
nasjonalisme. Ungtyrkarane (tyrkisk: Jöntürkler) var ein patriotisk
organisasjon, offisielt kjend som «Komiteen for eining og framsteg» (tyrkisk:
İttihat ve Terakki Cemiyeti, engelsk: Committee of Union and Progress). Leiarane
gjorde opprør mot Sultan Abdülhamit II i 1908 og tvinga fram gjeninnføringa av
konstitusjonelt styre. Dei hadde regjeringsmakta i Det osmanske riket til
slutten av den første verdskrigen i november 1918.

Oppløysinga av imperiet hadde pågått lenge då Kreta gjekk tapt i 1898, etter at
eit opprør i den greske folkesetnaden førte til at stormaktene greip inn og
tvinga fram opprettinga av ein autonom republikk under formell osmansk
suverenitet, men med ein gresk prins som president. I 1908 vart øya annektert av
Hellas.

Italia sitt ønske om å skaffe seg eit kolonirike gjorde at landet med støtte frå
vestmaktene gjorde invasjon i Libya i 1911. Den osmanske hæren under general
Musta Kemal Pasja gjorde sterk motstand, men italienarane si overmakt til sjøs
førte til at både Libya og øya Ródos og dei andre Dodekanesane vart avstått til
Italia i 1912.

Det var mykje uro på Balkan før den første balkankrigen braut ut i 1912. Den
osmanske hæren sin styrke på Balkan var stor, og tilsynelatande var den moderne.
Men det var berre på overflata, i røynda var han korrupt, dårleg leia, dårleg
trent og lite stridsdyktig. Etter opprør i Albania, og oppmuntring av
italienarane sin militære framgang, gjekk Balkanligaen (som bestod av Serbia,
Montenegro, Hellas og Bulgaria) til åtak på dei ottomanske styrkane i oktober.
Albania erklærte sjølvstende 28. november. Det vart inngått våpenkvile 2.
desember. Det osmanske riket måtte avstå nesten alle sine gjenverande område i
Europa – Albania, Kosovo, Novi Pazar-regionen, Makedonia og det meste av den
historiske regionen Thrakia. Berre eit bruhovud vart tilbake, ei kyststripe frå
Svartehavet til Middelhavet.

Sigerherrane vart likevel ueinige om fordelinga av erobringane, og i den andre
balkankrigen i 1913 gjekk Det osmanske riket saman med dei andre balkanstatane
mot Bulgaria og lukkast i å gjenerobre delar av Thrakia, om lag til dei
noverande grensene.

I eit siste forsøk på å gjenvinne tidlegare tapte område og utfordre britane
sitt herredøme over Suezkanalen inngjekk den ungtyrkiske krigsministeren Enver
Pasja ein avtale med Sentralmaktene under den første verdskrigen. I byrjinga av
krigen hadde Det osmanske riket noko framgang. Dei allierte, som no òg omfatta
den nyoppretta ANZACstyrken, tapte i Irak og forsøket på å erobre Gallipoli.
Britane vart slått tilbake, og nokre av de tapte territoria vart gjenerobra. I
Kaukasus tapte derimot osmanarane store landområde og over 100 000 soldatar.
Russarane rykte fram i Armenia til ei linje frå Trabzon, Erzurum til Van. Den
russiske revolusjonen gav Det osmanske riket ein sjanse til å slå tilbake, men
den britiske offensiven i Midt-Austen vart for mykje. Osmanarane tapte heilt mot
slutten av krigen for dei allierte under leiing av general Edmund Allenby, med
hjelp av arabiske opprørarar og Thomas Edward Lawrence.

Under den første verdskrigen innleia det ungtyrkiske styret ei massiv forfølging
av den store og mektige armenske minoriteten i riket. Konsentrert armensk
busetnad fanst i det historiske Armenia i riket sine austlege delar mot
Kaukasus, men armenarane utgjorde òg eit stort innslag i byfolkesetnaden i heile
riket, der dei var kjend som dyktige handelsmenn. Dei første isolerte massakrane
mot armenarar i det austlege Anatolia vart opptakten til ein statleg organisert
utryddingsaksjon, til dels med bakgrunn i frykta for at armenarane skulle gå
saman med riket sine kristne fiendar.

I 1915 innførte staten lover retta mot armenarane, og organisasjonen Teşkilat-ı
Mahsusa vart oppretta for å gjennomføre deportasjonar og massedrap over dei
neste to åra. Kanskje så mange som 1,5 millionar armenarar vart drepne eller
omkom under deportasjonane, som det er brei semje om å omtale som det første
folkemordet på 1900-talet. Talet på døde er derimot usikkert og omstridd, og den
tyrkiske staten nektar for at det fann stad. Tilsvarande skuldingar om
brutalitetar mot dei greske og assyriske minoritetane er òg retta mot Det
osmanske riket.

Med våpenstillstanden i Mudros 30. oktober 1918 måtte Det osmanske riket trekke
seg tilbake frå alle sine område utanfor Anatolia og godta alliert okkupasjon av
hovudstaden Istanbul og byen İzmir (Smyrna). Som vilkår for fred måtte
osmanarane godta ei oppdeling av riket ved Sèvres-traktaten av 10. august 1920.
Ifølge denne skulle Italia og Hellas få overta store delar av Antatolia sin
kyst, Armenia sin sjølvstende og heile Midtausten skulle delast mellom
Storbritannia og Frankrike.

Dei audmjukande fredsvilkåra, saman med okkupasjonen av Istanbul og İzmir,
utløyste ein så sterk reaksjon hos riket sine tyrkiske innbyggjarar at det
utløyste eit opprør som førte til Det osmanske riket sitt fall og til
opprettinga av republikken Tyrkia i 1923. Men i mellomtida tok nye
nasjonalistiske leiarar makta i det svekka imperiet og starta den tyrkiske
sjølvstendekrigen, som skulle kome til å omstøyte dei fleste av avgjerslene i
Sèvres-traktaten og jage okkupasjonsstyrkane ut av det tyrkiske kjerneområdet.

Den osmanske regjeringa vart sett på som passiv og mista respekt hos folk. Han
vart kritisert for å avgje for store landområde etter krigen. Hellas hadde idear
om eit nytt Stor-Hellas og forsøkte med base i det okkuperte İzmir å utvide sitt
herredøme langs heile kysten mot Egearhavet i den gresk-tyrkiske krigen
1919-1922. Frankrike okkuperte Hatay og Syria og ønska i tillegg delar av
Anatolia. Italienarane ville ha den sørlege delen av Anatolia, som dei òg var
lova. Britane hadde allereie Arabia, Palestina, Libanon, Jordan og Irak. Den
tyrkiske nasjonalismen blussa opp, spesielt næra av frykta for gresk ekspansjon.
Ført av Mustafa Kemal, ein tidlegare sigerrik general i den osmanske hæren, slo
tyrkarane tilbake. I april 1920 oppretta Kemal Pasja ei revolusjonsregjering med
hovudkvarter i Ankara. Han avgjorde å slå tilbake med militær makt mot
okkupasjonen av tyrkiske område. Dei allierte var krigstrøytte og trekte seg
raskt tilbake. Det vart halde mange kongressar, mellom anna ein nasjonal
kongress i Sivas. Der vart det avgjort at gresk sjølvstende i Aydin, Manisa og
Bahikesir var uakseptabelt.

Sultan Mehmet VI Vahdettin vart den siste sultanen. Han sa frå seg sin verdslege
makt den 1. november 1922 og forlet Konstantinopel 17. november om bord på eit
britisk krigsskip for å gå i eksil på Malta. Han døydde i Italia den 15. mai
1926. Men sultanatet si religiøse leiarstilling som kalif vart opprettheldt enno
i to år under prins Abdülmecid II, fram til republikken avskaffa kalifatet 3.
mars 1924.

Det osmanske riket omfatta mellom anna fleire kurdiske fyrstedømme. Likevel fekk
tyrkarane eit eige land etter krigen, men ikkje kurdarane. Tyrkarane meinte
sjølve at dei hadde gjeve avkall på (meir enn) nok av imperiet sitt som følgje
av krigen, og ville ikkje avstå meir land for at Kurdistan skulle få sitt eige
område.

I 1999, etter 76 år, skjenka det tyrkiske parlamentet statsborgarskap til dei
noverande medlemmane av osmanfamilien. Den siste som fekk statsborgarskap var
det noverande overhovudet for familien, Ertuğrul Osman V. Han fekk det i 2004,
men flytta ikkje tilbake til Tyrkia. Han bur for tida på Manhattan i New York i
USA.

Det osmanske riket vart administrert ved hjelp av erfarne kristne, jødar og folk
frå andre etniske og religiøse grupper, i motsetnad til andre herskarar, som
favoriserte folk av eigen religion og nasjonalitet. Det var eit fornuftig val
for ein raskt ekspanderande stat, som trong lokalkjende undersåttar til å styre
imperiet. Denne pragmatiske haldninga kom òg til uttrykk ved at riket i byrjinga
brukte gresk språk i sin diplomatiske korrespondanse med framande makter.
Sultanene brukte rådgivarar (såkalla vesirar) som ofte vart vald blant lojale
kristne – grekarar, italienarar og andre. Diplomatar omtalte ofte imperiet som
بابِ علی (Bâb-i-âlî «Den store porten» eller «Porten»), som viste til den store
slottsporten til det keisarlege Topkapı-palasset, der Sultanen tok i mot
utanlandske ambassadørar. Andre trur det stammar frå imperiet si plassering og
byen Istanbul, som ein slags passasje mellom Europa og Asia, aust og vest. Folk
frå vest omtalte ofte Det osmanske riket som Det tyrkiske rike eller berre
Tyrkia, noko som er noko misvisande. Det osmanske riket må ikkje forvekslast med
den moderne nasjonalstaten Tyrkia.

Sultanen var den offisielle eineherskaren i riket. Dynastiet vart som oftast
kalla Osmanli eller Huset Osman. Dei første herskarane kalla seg for bey og gav
med det til kjenne at dei aksepterte Suljek-sultanatet sin forrang og
overherredøme, etterfølgjarriket etter Ilkhanat-sultanatet. Murad I var den
første tyrkaren som tok tittelen «sultan» (konge). Med erobringa av
Konstantinopel i 1453 var staten på veg til å verte eit mektig rike med Mehmed
II som herskar, eller padishah, i Europa ofte omtalt som Stortyrken (den store
tyrkar). Frå 1517 og framover var sultanen òg Kalif av Islam, og fram til 1922
(eller 1924) var Det osmanske riket synonymt med Kalifatet, den islamske
verdsstaten. Sultanen hadde mange titlar som Herskar av Huset Osman, Sultanane
sin Sultan, Khanane sin Khan, og frå 1517, Kommandør av dei trufaste og
etterfølgjar av Profeten for Universets Herre, mao. kalif, som teoretisk sett
gav han herredøme over alle andre muslimske herskarar i heile verda.

Det var ein del endringar i organisasjonen opp igjennom tidene, men det var òg
mykje som var konsekvent. Den øvste herskaren var alltid sultanen. Dei utvikla
ein avansert organisasjon over tid. Dei hadde ei veldig sentralisert regjering
med Sultan som overhovud, men hadde òg ein veldig effektiv kontroll på sine
provinsar og byar. Dei hadde ein klasse som vart kalla askeri, som inkluderte
adelege, militære offiserar og den religiøse klassen ulema. Middelklassen vart
kalla reaya. Denne klassen hadde ingen allusjonar til religion, det viste i ein
meir praktisk forstand at ein ikkje høyrte til askeriklassen. Likevel har
klasseskiljet aldri vore like stort i Det osmanske riket som i land som
Storbritannia og Russland.

Alle avgjersler vart tatt av den imperiale regjeringa. Rikdom og rang var ikkje
noko du nødvendigvis arva, men derimot måtte ein gjere seg fortent til det.
Militærteneste var eitt viktig element med tanke på steg opp i hierarkiet. Dette
viser seg ved at sultantittelen ikkje følgde noko spesifikt mønster, (tittelen
gjekk til eldste son eller til eldste bror osv).

Ministrane (Nazirane) hadde ikkje så mykje påverknad på sultanen som visirane,
men kontrollerte ministerium (Nazereti). Ministeriet og avdelingane var viktige
delar av det osmanske byråkratiet. Ministeriet gav visirane alt av informasjon
som dei kravde. Den viktigaste ministeren var Adliye Nazırı (justisministeren)
som omfatta både den borgarlege retten (kadis) og den militære retten
(kadiaskers eller kaziaskers), som var den øvste juridiske autoriteten etter
seyhulislam som var den øvste relegiøse leiaren av ulema. Andre representantar
innanfor eitt ministerium var Kethüdar, ein assistent til ministeren som hadde
fleire funksjonærar (kalfas) under seg. Det var kalfaane som gjorde alt
papirarbeidet.

For kvar militære avdeling var det ein nazir som hadde den administrative makta.
Under han var det ein Ağa som hadde den høgtidlege kommandoen over avdelinga.
Det var òg ei avdeling av palassvaktar (Zuluflu Baltaci) som var under kommando
av Sverdmeisteren og palassgartnarar (Bostancı) som òg hadde ansvaret for
sultanen sin luksusbåt. Dei som vart lært i europeisk etikette og språk (for det
meste fransk) tente som yasakçi, vaktar for utanlandske ambassadørar i
Konstantinopel. Ein hadde òg det vidkjende elitekorpset janitsjarane.

Trass i at sultanen var eineveldig, hadde han mange rådgjevarar og ministarar.
Han med størst makt var vizeri, storvisiren, av Divan. Divan var eitt råd der
visirane møtte kvarandre og diskuterte politikken i imperiet. Det var den øvste
visiren sin plikt å informere sultanen om rådet si meining. Sultanen tok svært
ofte meininga til seg, men han måtte på ingen måte styre seg etter den. Nokre
gonger kalla sultanen sjølv inn til møte viss det var noko viktig han måtte
informere om, som t.d. ein føreståande krig. Visirane sørgde så for at ordrane
hans vart følgde. Talet på visirar i Divan varierte frå tre til sju. Enkelte
gonger deltok òg leiaren av Janitsjarane (ağa) på møtene.

Visirane var den harde kjernen av adelen, trass i at dei hovudsakleg var tenarar
for sultanen. I tillegg hadde visirane eigne rådgjevarar (kahya). Andre adelege
familiar som budde i Konstantinopel vitja ofte retten for festlege høve og
seremoniar. Dei geistlege var ein annan prominent del av retten. Muftiane og
imamane var alltid til stades ved religiøse seremoniar, noko som det ofte var.
Müteferrika var ein slags klubb for unge adelege menn. Dei var ofte ute på jakt
med sultanen.

I palasset var det óg en heil del tenarar som tok mat, drikke og ved til peisane
gjennom palasset. Avdelinga til døropnarane (Kapıcı) talte mange hundre og var
ansvarlege for å opne dører. Den øvste av døropnarane var òg ansvarleg for å
eskortere viktige gjester. Ein del lakeiar (Çikadar) tente som bodbringarar i
palasset og i byen.

Haremet var eitt av dei viktigaste delane av Det osmanske hoffet. Det vart styrt
av Valide Sultan (eller Baş Kadın) som var mora til sultanen. Ho nøyt absolutt
makt over haremet og ein utsøkt posisjon i hoffet. Ho ville til tider involvere
seg i statspolitikk og svekke makta og posisjonen til sultanen i det som vart
kalla Sultanatet av Kvinner. Under sultanen si mor i hierarkiet var Hasseki
Sultan, dronninga og mora til sultanen sin førstefødde son. Sultanen hadde óg
tre andre offisielle koner, Hasseki Kadın. Under sultanen sine koner kom hans
åtte favorittelskarinner (ikbaliks eller hassodaliks direkte omsett «heldig
jente») føre dei «føretrekte» elskerinnene (gözde eller gedik). Neste på
rangstigen var elskarinnene til embetsmenn under sultanen. Elevar (acemi) eller
noviser (cariye eller şahgird) var yngre kvinner som anten venta på å bli gifta
bort eller som ikkje var ferdig med Haremskulen.

Haremet var under administrasjon av evnukkane, som igjen var delt i to
kategoriar, Svarte og Kvite evnukkar. Svarte evnukkar var slavar tatt i Afrika
som serverte og tente Harem-kvinnene og embetsmennene i haremet som saman med
vanlege tenestejenter var av låg rang. Kvite evnukkar var europearar frå Balkan.
Dei tenestegjorde som rekruttar til Palasskolen og mista tilgang til haremet frå
1582. Ein viktig person i det osmanske hoffet var sjefen for dei svarte
evnukkane (Kızlar Ağası eller Harem Ağası). Han hadde kontroll over haremet og
hadde eit nettverk av spionar gjennom dei svarte evnukkane over heile palasset,
derfor var han involvert i dei fleste intriger og kunne dermed oppnå ei viss
makt over sultanen og/eller visirane hans og andre embetsmenn av hoffet.

Slutten på Det osmanske imperiet var veldig mykje økonomisk relatert. Det er
ålment meint at dei ikkje klarte å etablere eitt økonomisk og politisk hegemoni
innanfor sitt eige imperium. Utan økonomisk støtte eller deltaking i sjukehus,
bibliotek, nært sagt med alt som hadde med ålmenn trivsel og velferd å gjere, så
var dette berre avhengig av sivile investeringar som fekk namnet vakif. Gjennom
heile veksten til imperiet gjekk så og sei all handel mellom Europa og Asia
gjennom Det osmanske riket både på land og på sjø. Når dette endra seg på
slutten av 1700-talet mista riket eitt av sine viktigaste inntektskjelder.
Staten feila òg ved at dei ikkje fornya seg med tanke på at dei ikkje
industrialiserte seg noko nemneverdig, men var stort sett avhengig av bønder som
ei inntektskjelde. Medan Europa hadde ei enorm industrialisering i same periode,
stod Det osmanske riket i det store og det heile stille.

Den økonomiske strukturen til Det osmanske riket var definert av geopolitisk
struktur. Imperiet stod midt i mellom Vest og Aust, dermed blokkerte dei
spanjolane og tvinga dei til å søke ut ein ny rute til Orienten. Riket haldt
same rute som Marco Polo ein gong brukte. Når Christoffer Columbus kom til
Amerika var Det osmanske riket på sitt største som ein økonomisk stormakt som
spreidde seg over tre kontinent. Det er studiar som viser at det er ein
samanheng mellom endra politikk mellom Det osmanske riket og Sentral-Europa og
opningar av nye ruter til Austen. Det er òg mogeleg å sjå forfallet av Det
osmanske riket ved at landrutene vart mindre viktig. I realiteten stod imperiet
fast på sine tradisjonar, medan Sentral-Europa flytta seg framover.

Rettsystemet til imperiet var basert på filosofien av lokal rettsvitskap. Lokale
rettsystem som ikkje var i konflikt med staten som ein heilskap, vart stort sett
latt vere i fred. Det tydde at kristne og andre grupper kunne døme kvarandre
etter eigne roller. Det osmanske imperiet hadde tre rettsystem; ein for muslimar
styrt av kadi (dommarar), ein for ikkje-muslimar (utnemnde jødar og kristne
hadde sine trusretningar som ansvar) og ein for handel. Retten som vart brukt
var avhengig av kva for partar som var involvert. På toppen av dette var
Kanun-lova. Desse kategoriane var ikkje eksklusive; muslimsk rett kunne verte
brukt for ein handelskonflikt eller internreligiøse saker. Øvst var den islamske
retten.

For lovsystem gjaldt Kanun-lova og Sharia-lova. Det osmanske riket involverte
seg ikkje i andre religiøse lovsystem. Sharia utvikla seg frå Qur'an og frå orda
til profeten Muhammed, og baserte seg hovudsakleg på Hanafi-tradisjonen.
Kanun-lova var ei sekulær lov av sultanen. Det var undervisning av begge på
jusskulane som var i Bursa og Konstantinopel.

Det første osmanske militæret var ein hær som var organisert av Osman I. Den
bestod av tyrkiske stammefolk frå Anatolia seint på 1400-talet. Dette var
ryttarar som var utstyrt med enkle våpen som pil og boge og spyd. Dei vart
tildelt landområde i okkuperte land som vart kalla timars og dei vart tildelt
tjuvgods eller krigsbytte. Dette var godtgjersle og løn for deltaking i
kampanjen. Orhan I organiserte ein hær som vart betalt løn og ikkje landområde
som dei okkuperte. Infanteriet vart kalla yayas og kavaleriet vart kalla
müsellems. Det var stort sett utanlandske leigesoldatar fordi tyrkarar generelt
ikkje godtok overgangen frå ikkje å få tjuvgods og landområde. Desse utanlandske
leigesoldatane vart ikkje tvunge eller bede om å konvertere til islam, dei måtte
berre lyde den osmanske kommandøren. Under eit bilete av H. G. Dwight av
gravferda til mange frivillige osmanske soldatar var teksten:

«Ein offiser var igjen, han haldt ein enkel tale for dei som grov gravene. Brør,
sa han, her er menn av alle nasjonalitetar, tyrkarar, albanarar, grekarar,
bulgararar, jødar; men dei døde saman, på same dag, kjempa under same flagg.
Mellom oss er det òg menn frå alle nasjonar, både muhammedanarar og kristne; men
vi har eitt flagg og vi ber til ein Gud. No kjem eg til å be ei bøn, og når eg
ber så skal alle de be òg, på dykkar eige språk og på dykkar måte.»

Den osmanske hæren var på si tid ein av dei mest avanserte og best trente. Dei
var mellom anna ein av dei første som tok i bruk muskett. Dei vidkjende
janitsjarsoldatane var ei eliteavdeling som tok seg av vakthaldet rundt
sultanen. Men dei var òg kjende for å vere korrupte og vart oppløyst i 1826. Den
osmanske hæren leid under janitsjarane sin korrupsjon og i krigane mot Russland
mangla hærane moderne våpen og teknologi. Moderniseringa av Det osmanske riket
på 1800-talet starta med militæret. Offiserar vart send på trening i
vesteuropeiske land og det vart hyra inn utanlandske ekspertar som skulle
utbetre militæret. Teknologi og nye våpen vart kjøpt inn frå Tyskland og
Storbritannia. Dei fekk eit flyvåpen og marine. Dei lukkast med å modernisere
hæren, men det var framleis veldig langt igjen til dei vestlege stormaktene.

Før tyrkarane konverterte til islam, praktiserte dei ein annan monoetistisk
religion. Etter den første kontakten deira med arabarane aksepterte ei rekkje
tyrkiske stammar islam og forkynna den nye trua si lengre inn i Turkistan.
Prosessen med konvertering var over lenge før Det osmanske riket oppstod. Så
tidleg som i 1453, etter dei hadde erobra Konstantinopel, gav dei spesielle
privilegium til kristne som hadde høyrt til det gamle Austromarriket. Dei
kristne vart undersåttar av Det osmanske riket, men ikkje av muslimsk tru og
reglar.

Det osmanske riket gjekk aldri aggressivt til verks for å konvertere individ
eller fremme islam hos ikkje-muslimske grupperingar. Staten var det viktigaste
målet for Det osmanske riket og samarbeid med alle forskjellige partar var
livsviktig viss imperiet skulle vare. I mange hundre år vart Det osmanske riket
sett på som ei trygg hamn for jødar og andre som vart forfølgd for trua
si.[treng kjelde] Det osmanske riket hadde òg eit veldig fredeleg forhold til
den ortodokse kyrkja. Ho fekk lov til å halde fram dei stadane ho var.
Konstantinopel vart endra eksternt for å framstå som meir tyrkisk. Namnet vart
endra til Istanbul, og nokre kyrkjer vart omgjort til moskéer, inkludert Hagia
Sophia, men lite vart øydelagd i kyrkja. Dei tok mellom anna vare på dei kristne
mosaikkane som berre vart dekt til. I 1935 vart dei igjen tatt fram og Hagia
Sophia er i dag eitt museum.



https://nn.wikipedia.org/wiki/Fransk

Fransk, fr: français, er eit romansk språk som mellom anna vert tala i
Frankrike, i Vallonia i Belgia og i Romandie i Sveits og i provinsen Quebec i
Canada. Det finst òg ein franskspråkleg minoritet i Italia. Fransk vert òg
framleis nytta i mange av dei tidlegare franske koloniane, særleg i Magreb og
Vest- og Sentral-Afrika. I mange av desse landa er ikkje fransk offisielt språk,
men vert likevel nytta i statsforvaltninga og høgare utdanning. Fransk er eit av
dei offisielle språka til Dei sameinte nasjonane og Den europeiske unionen, og
sjølv om engelsk i stort mon har teke over som diplomatspråk, er fransk framleis
eit viktig lingua franca i store delar av verda.

Fransk skil seg frå andre romanske språk gjennom eit vokalsystem som omfattar
fleire nasaliserte vokalar (ɛ, œ, ã og ɔ), ein labialisert y (som i rue),
skarre-r og schwa (ə).

Språket skil ikkje mellom betona og ubetona stavingar, slik at alle stavingar
har nokså jamnt trykk. Stavingar med såkalla «ustabil e» eller schwa kan ha
mindre betoning medan stavingar sist i ei rytmegrupper har sterkare. Når mange
ord blir uttalte etter kvarandre (altså i vanleg tale) er stavings- og
rytmegruppene viktige, slik at ord kan gli over i kvarandre og ein stum
konsonant kan bli uttalt ved byrjinga av neste ord om det byrjer med vokal
(liaison).

I visse land har språket ingen offisiell status, men er andrespråk for store
delar av innbyggjarane:

Det finst også fransktalande grupper i Guinea-Bissau, Kambodsja, Egypt, India
(Puducherry), Italia ( Aostadalen), Laos, Storbritannia (Kanaløyane), Israel
(jødar med franske og nordafrikanske røter), USA (særleg Louisiana og New
England) og Vietnam.



https://nn.wikipedia.org/wiki/Wales

Wales (walisisk Cymru) er ei halvøy sør-vest på øya Storbritannia. Wales er ein
del av det sameinte kongeriket Storbritannia og Nord-Irland. Den britiske
tronarvingen er kjend som Prince of Wales, prins av Wales, men han har inga
politisk rolle i Wales.

Namnet «Wales» kjem av det germanske ordet for «annleis» (på same måte som
Vallonia og Valakia har fått sine namn).

Wales har ikkje vore sjølvstendig sidan 1282, då landet vart erobra av kongen av
England. Wales var frå 1707 til 1927 ein del av det sameinte kongeriket
Storbritannia og Irland. Etter den tid har Wales vore ein del av det sameinte
kongeriket Storbritannia og Nord-Irland, i norsk språkbruk korta til
Storbritannia. Wales vart styrd direkte frå London fram til 1999. Den keltiske
eigenarta er teken vare på og har frå 1800-talet danna grunnlag for ei
nasjonalistisk rørsle, Plaid Cymru. Rørsla fekk i 1974 inn to representantar i
det britiske parlamentet. Nasjonalforsamlinga for Wales utgjer i dag
styresmakta, men har berre avgrensa mynde i delegert frå det britiske
parlamentet.

Det walisiske språket, kymrisk (eller walisisk) er eit keltisk språk som er nært
i slekt med bretonsk i Bretagne. Det vert tala av om lag 550 000, spesielt i det
nordlege Wales.

Wales er fjellrikt, spesielt i nordlege og sentrale regionar. Wales har over 1
200 km med kystlinje og fleire øyar derav den største er Ynys Môn eller Anglesey
i nordvest.

Cambrian Mountains («Desert of Wales») er ein serie av fjellkjeder som strekkjer
seg frå Brecon Beacons-fjella i Sør-Wales til nordlege Carmarthenshire og
Ceredigion og vidare til Snowdonia i Nord-Wales.

Den høgaste toppen i Cambrian Mountains er Pumlumon. Fjella er nedbørsområde for
elvane Severn og Wye. Det er typelokalitet for kambriumperioden (542-488 mill.
år sidan).

Berggrunnen vart danna ved overgangen frå prekambrium til kambriumtida ved
danninga av mikrokontinentet Avalonia. Wales finn seg i sentrale delar av dette
mikrokontinentet og har gjennomgått fleire foldefaser. I nord finst Snowdonia og
dei høgaste fjella. I sør finst ei relativt komplett lagrekkje av bergarter med
mange klassiske typelokalitetar.



https://nn.wikipedia.org/wiki/Sekul%C3%A6r

Sekulær er eit ord som hovudsakleg tyder verdsleg, altså noko som ikkje har med
religion å gjera. Eit sekulært samfunn er eit samfunn der det er liten eller
ingen samanheng mellom lovar og styresmakter på den eine sida, og religiøse
påbod og leiarar på den andre sida. Sekularisering er nemninga på prosessen der
eit samfunn blir mindre religiøst. Sekulariseringa og demokratiseringa av
samfunna er to prosessar som historisk heng saman.

Ein sekulær stat er ein stat som er nøytral i forhold til religion. Ein stat må
vere sekulær for å vere fullt ut demokratisk, sjølv om sekularisme i seg sjølv
ikkje er ein tilstrekkjeleg føresetnad for demokrati.

I Noreg er det diskutert om statskyrkjeordninga og kristendomsfaget (KRL) i den
offentlege skulen er i strid med menneskerettane og demokratiet. Sommaren 2007
felte Menneskerettsdomstolen i Strasbourg dom om KRL-faget, og fann det i strid
med menneskerettane, som krev religions- og livssynsnøytralitet i det
offentlege. Human-Etisk Forbund krev difor at faget blir endra til eit nøytralt
livssynsorienterande fag.

'Sekulær' er avleia av saeculum, det etruskiske og seinare latinske ordet for
eit avgrensa tidsrom, til dømes levetida til ein person, eller tida frå ein by
blei grunnlagd til alle som hadde opplevd dette var døde. Seinare fekk det ei
tyding som låg rundt eitt hundreår (sekel), gjerne mellom 90 og 100 år.

Den moderne tydinga av ordet sekulær kjem frå at det som hadde med hundreåret å
gjera var knytte til eit kort tidsperspektiv samanlikna med det evige
guddomlege.



https://nn.wikipedia.org/wiki/Filip_V_av_Spania

Filip V av Spania (19. desember 1683–9. juli 1746), fødd Philippe de France,
kongeleg prins og hertug av Anjou, var konge i Spania frå 1700 til 1724 og frå
1724 til 1746, den første frå Bourbon-dynastiet i Spania.

Filip var den andre son til Ludvig le Grand Dauphin og Maria Anna av Bayern,
kjend som Dauphine Victoire. Han var den yngre bror til Louis, duc de Bourgogne
og onkel til Ludvig XV av Frankrike.

Besteforeldra på farssida var Ludvig XIV av Frankrike og Maria Theresia av
Austerrike og på morssida Ferdinand Maria av Bayern og Adelaide Henriette av
Savoie.

Filip vart fødd i Versailles i Frankrike. Då Karl II av Spania døydde den 1.
november 1700 hadde han i testamentet sitt utsett Filip som tronfølgjar. Farfar
til Filip, Ludvig XIV av Frankrike, strevde etter å auke påverknaden til Huset
Bourbon og Frankrike i Spania, noko andre europeiske stormakter motsette seg,
framfor alt Austerrike og det habsburgske dynastiet her som meinte dei hadde
arveretten til Spania. Dette førte til den spanske arvefølgjekrigen (1701-1713)
der Spania mista Menorca og Gibraltar til Storbritannia og Dei spanske
Nederlanda, Milano og Napoli til Austerrike gjennom freden i Kastatt i 1714.
Filip vart derimot verande regent i landet, men Spania hadde gjennom krigen
mista status som stormakt til fordel for Storbritannia, som no hadde vorte ein
overlegen sjøfarts- og handelsnasjon. Den spanske krona var på denne tida fleire
gonger avhengig av den franske, noko som minka den politiske makta til landet.

Filip var frå kroninga si titulert konge over Castilla og Aragón, men det
sistnemnde vart oppløyst mellom 1707 og 1716, og Filip vart konge over eit samla
spansk kongerike.

Den 14. januar 1724 abdiserte Filip til fordel for sin eldste son, Ludvig, men
vart tvinga tilbake til makta då Ludvig døydde av koppar.

I 1731 erkjende han, i byte mot at sonen hans Karl fekk arverett på Parma og
Piacenza, keisar Karl VI sin pragmatiske sanksjon frå 19. april 1713. Under den
polske arvefølgjekrigen (1733-1738) og den austerrikske arvefølgjekrigen hjelpte
Filip sine bourbonske slektningar med å vinne landområde, mellom anna ved å
sende 30 000 mann til Italia og vine tilbake Napoli og Sicilia i 1735. Dei
seinare åra under Filip kom Spania seg på fote att etter åra med stagnasjon
under det tidlegare habsburgske dynastiet.



https://nn.wikipedia.org/wiki/Bok

Bok (frå norrønt bók ) er ei samanbinding av fleire blad av papir, pergament
eller anna eigna materiale. Materialet er samanføyd langs ei side, ryggen, og
som regel innbundi i eit meir robust materiale. Den som skriv ut ei bok blir
kalla ein forfattar, den som gjev henne ut, ein utgjevar.

I overført tyding kan au bok vera eit litterært verk, eller delar av eit verk
(til dømes Ringdrotten, fyrste bok, eller Fyrste Mosebok).

Boka blei det viktigaste mediet i dei første århundra etter Kristus, då ho
avløyste bokrullar i Europa. Nøyaktig kva tid ho oppstod er ukjend; det er blitt
hevda at Julius Cæsar bretta rullane han skreiv om Gallarkrigene til ei slags
bok i trekkspelform. Bøker er lettare å lagra og transportera enn rullar. Talet
på bøker ein laga blei likevel avgrensa av det kostbare materiellet og
arbeidsinnsatsen som skulle til for å laga dei. Forseggjorte, handskrivne
manuskript blei hovudsakleg laga av munkar for rike arbeidsgjeverar, som kyrkja
eller føydalherrar.

Ved midten av 1400-talet tok ein i brukt blokktrykking i Europa. Teknikken går
ut på å skjera ut eller gravera inn ei hel side på ei tre- eller metallblokk, og
så trykka sida ut frå denne. Dette gjorde det noko lettare å laga fleire kopiar
av kvar side; men framleis var boklaging ein arbeidskrevjande prosess.

Etter at Johann Gutenberg fann opp ein metode der ein kunne trykka med
utskiftbare typar blei det lettare å masseprodusera bøker. Medan bøker tidlegare
hadde høyrt til dei rike og mektige blei det no etter kvart mogleg for vanlege
folk å eiga dei.



https://nn.wikipedia.org/wiki/Betong

Betong er eit byggjemateriale som vert laga ved å blanda sement og vatn med
sand, stein og andre tilsetjingsstoff. Sementen reagerer kjemisk med vatnet i
ein prosess kalla hydratisering og blandinga stivnar. Betong kan støypast i
faste former eller i forskalingar.

Armering, det vil seie å stryke konstruksjonen ved å plassere eit system av
stålstenger, stålnett eller liknande i betongen, skjer som slakkarmering eller
spennarmering. I det siste høvet vert armeringa sett under spenn eller strekk
før ein støyper. Då vert det overført krefter til betongen som trykkjer han
saman. Slakkarmering er tradisjonelle armeringsstenger som vert støypte inn i
betongen. Båe typane av armering blir gjort av stål og plassert i forma eller
forskalinga før betongen vert fylt i.

Riktig produsert og med normal bruk held betongen lenge og har stor styrke. Ein
kan nytta han i faste anlegg som hus, bruer, demningar, golv og oljeplattformer,
men òg til små og store lause ting som blomekasser og takelement.

Betong blei utvikla og teken i bruk på 1800-talet, og bruken blei vidareutvikla
gjennom heile 1900-talet. Materialet er særleg knytt til funskjonalistisk
arkitektur, men er også brukt i andre typar bygg, som det ekspresjonistiske
Operahuset i Sydney.

Betong blir laga av vatn, sement, tilslag og tilsetjingar. Blandinga av vatn og
sement vert kalla sementlim eller sementpasta. Tilslag er eit samleord for sand,
stein og pukk. Dette vert blanda inn i sementpastaen. Til vanleg vert det òg
blanda inn tilsetjingsstoff. Det er stoff som gjer lite av seg i vekt og volum,
men som har stor verknad på eigenskapane til betongen.

Som regel vert betongkonstruksjonar armert. Det vil seia at stålstenger vert
støypte inn i betongen. Dette fordi betongen er sprø og toler strekkrefter
dårleg. Det gjer derimot stålstengene. Til saman vert stål og betong eit
komposittmateriale - armert betong - der betongen ber trykkreftene og armeringa
strekkreftene. Nokre konstruksjonar vert ikkje armert av di dei berre vert
utsett for trykkrefter. Eit godt døme er gravitasjonsdammar. Det er demningar
som er laga slik at vasstrykket saman med eigenvekta til dammen syt for at
betongen alltid står under trykk.

Sement held betongen saman. Han vert laga av kalkstein og ei rekkje tilsetjingar
som vert male, brent og male igjen til eit fint mjøl. Ein lagar ulike typar, med
omsyn til herdetid, styrke og andre eigenskapar.

For å tilpassa eigenskapane til betongen best mogleg til førrmålet nyttar ein
tilsetjingsstoff. I Norsk Standard NS-EN 206-1 blir tilsetjingsstoff definert
som «Materiale som tilsettes under blanding i små mengder i forhold til
sementmengden for å endre egenskapene til fersk eller herdnet betong.» Det finst
mange ulike tilsetjingsstoff som påverkar betongen på ulike måtar.
Tilsetjingsstoffa vert delte inn i klassar etter kva for funksjon dei har:

Betong vert laga i mange ulike kvalitetar. Norsk Standard NS-EN 206-1
klassifiserar betong etter dei to viktigaste eigenskapane til materialet:
Fastleik og haldbarheit.

Når ein snakkar om fastleiken til betongen meiner me trykkfastleik. Med
trykkfastleik meiner ein det største trykket betongen kan verta utsett for utan
å knekkja. Trykket vert målt i megapascal (MPa). Dei mest brukte
fastleiksklassane er B20-B45.

Betong har ein viss strekkfastleik, altså kan han overføra strekkrefter. Men
denne evna er mindre enn ein tidel av trykkfastleiken. Som regel vil ein utnytta
den store trykkfastleiken på ein økonomisk fornuftig måte. Då vert det nesten
alltid område i konstruksjonen der strekkspenningane vert større enn
strekkfastleiken i betongen. Undersida av ein bjelke eller eit dekke er dei
vanlegaste stadene der ein får slike store strekkspenningar. Difor armerer ein
betongen for å forsterka han. Vanleg armering av stål har ein strekkfastleik på
minst 500 MPa. Det er meir enn 200 gongar høgare enn strekkfastleiken til
betongen.

Vanleg betong, som på fagspråket vert kalla normalbetong, har ein massetettleik
på 2000-2600 kg/m3. Ved å bruka tilslag som er lettare enn sand og stein, som
t.d. ekspandert leira (Leca), pimpstein eller skumplastperler, kan ein laga
lettbetong. Tettleiken vert vanlegvis under 1800 kg/m3, og kan verta heilt ned
mot om lag 300 kg/m3. Fordi han er meir porøs har lettbetong lågare
trykkfastleik enn normalbetong, men til gjengjeld isolerer han varme betre.
Lettbetong er særleg interessant å bruka der ein vil spara vekt, som t.d. om
grunntilhøva er dårlege.

Tungbetong vert laga ved å bruka tunge tilslagsmaterial som magnetitt eller
barytt og kan få ein tettleik på opp mot 5600 kg/m3, som er meir enn det
dobbelte av normalbetong. Døme på bruksområde for tungbetong er som motvekter på
kranar, ballast i skip, og vern mot radioaktiv stråling.

SKB, eller sjølvkomprimerande betong, er betong som inneheld superplastiserande
stoff og difor har særleg gode flyteeigenskapar. For å få vanleg betong til å
fylla forma heilt under utstøyping må han normalt vibrerast så luftlommene kjem
opp til overflata. Det gjer ein ved å stikka ein vibrator ned i den ferske
betongen og trekkja han seint opp att så han trekk lufta opp og ut av betongen.
Sjølvkomprimerande betong lettar støypearbeidet fordi SKB er så tyntflytande at
han ikkje treng vibrerast. Særleg er dette ei føremon i slanke konstruksjonar,
der armeringa ligg tett, og der overforskaling gjer det vanskeleg å koma til med
vibrator. Ei ulempa med SKB er at forskalinga må byggjast tettare enn ved bruk
av vanleg betong.

Betong som vert sprøyta på ei anna overflata, vanlegvis fjell eller gamal herda
betong, ved hjelp av trykkluft vert kalla sprøytebetong. To metodar vert brukt
for sprøytebetong i dag, tørrsprøyting og våtsprøyting. Ved tørrsprøyting fører
ein dei tørre stoffa, sement og tilslag, fram til munnstykket på sprøyta, der
ein tilfører vatn. Ved våtsprøyting vert betongen blanda før han vert ført fram
til munnstykket. Sprøytebetong vert ofte armert med fiberarmering. Fjellsikring
er eitt av bruksområda for sprøytebetong. Eit lag sprøytebetong, vanlegvis om
lag 70-100 mm tjukt, kan brukast saman med fjellboltar for å sikra at lause
steinar ikkje fell ut frå vertikale utsprengde fjellskjeringar eller frå tak i
tunnelar. Eit anna bruksområde er betongrehabilitering. Då fjernar ein skada
betong, legg armeringa fri, reingjer overflata og legg på ny betong for å byggja
opp att konstruksjonen og festa armeringa.

Nedbryting av armert betong skjer anten ved at betongen vert broten ned, ved at
armeringa korroderer, eller ved ein kombinasjon. Betong vert broten ned om han
vert utsett for påkjenningar som han ikkje er laga for å motstå. Det kan vera
mekaniske påkjenningar, frost eller kjemiske reaksjonar med stoff som kjem i
kontakt med betongen. Når armering byrjar å rusta skuldast det nesten alltid
anten karbonatisering eller kloridinntrenging.

Betongen vernar armeringa, på to ulike måtar. Det eine er at betongen hindrar
vatn i å koma inn til armeringa. I tillegg er betong svært basisk, han har ein
pH-verdi på 11-13. Difor dannar han ein oksidfilm på ståloverflata. Betongen
herdar ved at vatn og sement reagerer kjemisk. Nokre av reaksjonsprodukta frå
herdinga har den negative eigenskapen at dei reagerer med CO2 i lufta og senkjer
pH-verdien i betongen. Dette kallar me karbonatisering. Viss pH-nivået i
betongen vert under 9,5 vil oksidfilmen forsvinna. Sjiktet der betongen har
pH-verdi på 9,5 vert kalla karbonatiseringsfronten. Karbonatiseringa startar
ytst i betongoverflata, den første staden der betongen kjem i kontakt med CO2,
og karbonatiseringsfronten jobbar seg innover i betongen med nokre millimeter i
tiåret. Etterkvart når karbonatiseringsfronten fram til armeringa, som brukar å
liggja 25-60 mm frå overflata på betongen. Då forsvinn oksidfilmen frå
overflata, slik at armeringa vert mykje meir outsett for rust.

Betong kan innehalda klorid når han vert produsert. Det kan skje dersom han vert
tilsett sjøvatn eller tilslag som inneheld klorid, noko som vil vera svært
uheldig. Klorid kan også verta tilført den herda betongen seinare, t.d. om
betongen vert utsett for sjøvatn eller vegsalt. Viss store nok mengder klorid
trengjer inn til armeringa, og vatn og oksygen er tilgjengeleg, vil armeringa
nesten alltid byrja å rusta. Kva som er eit kritisk innhald av klorid varierer
frå betongkonstruksjon til betongkonstruksjon.

Frostskader kan føra til at betongen vert broten ned. Fritt vatn i porene i
betongen vil kunna frysa og føra til strekkspenningar som skadar betongen. Det
er berre for porøse betongtypar, t.d. i haldbarheitsklasse M90 (høgt
v/c-forhold), at delar av det frie vatnet fysisk frys til is. I dei fleste
betongkvalitetar vil det vera andre effektar, som osmose, som påfører betongen
strekkspenningar. Betong som står tørt er ikkje utsett for nedbryting på grunn
av fryse- og tinesyklusar, medan betong som er utsett for salthaldig vatn er
svært utsett for denne typen nedbryting. Eit godt døme på utsette konstruksjonar
er vegrekkverk av betong.

Mekanisk nedbryting av betong vil skje dersom betongen er utsett for stor
mekanisk slitasje. Eit godt døme på dette er slitasje frå piggdekk på vegdekke
av betong. Konstruksjonar kan òg stundom verta utsette for større last enn dei
er dimensjonerte for å bera. I beste fall vil dette føra til sprekkar og
byrjande nedbryting av betongen, i verste fall kan konstruksjonen kollapsa.

Kjemisk nedbryting av betong er ein fellesnemnar for nedbrytingsmekanismar der
kjemiske reaksjonar i betongen reduserer levetida. Som regel er det snakk om
reaksjonar mellom betongen og tilførte (framande) stoff, men det kan òg oppstå
mellom ulike stoff som finst i betongen. Dei kjemiske reaksjonen kan anten løysa
opp bindemiddelet i betongen, eller dei kan gje eit reaksjonsprodukt med større
volum som då vil sprengja betongen. I den første kategorien har ein syreåtak,
som løyser opp sementlimet. I den andre kategorien hamnar alkalireaksjonar,
sulfatreaksjonar og nitratreaksjonar. Slike reaksjonar vil danna stoff som bitt
vatn og svell.

Betongeventyret i Nordsjøen starta med Ekofisk-tanken i 1973. Seinare har det
vorte bygd ei lang rekkje betongplattformer, både i Nordsjøen og andre stader i
verda. Høgdepunktet for betongplattformene var Troll A-plattforma, som er 472m
høg og vart installert på 303 meters havdjupn i 1995. Så seint som i 2005 vart
det bygd to betongplattformer på Sakhalin i Austsibir i Russland.

Ein byggjemetode som har vorte meir og meir vanleg å bruka dei siste åra er
«prefab». Det vil seia at betongkonstruksjonar vert produserte som element på
ein fabrikk og deretter frakta ut til byggjeplassen for montering. I Noreg
starta ein med prefabrikkering av betong på byrjinga av 1950-talet. Det å
prefabrikkera betongelement framfor å plasstøypa kan ha fleire fordelar.
Betongelementa kan verta produserte inne i industrihallar. Der kan ein ha ein
optimal temperatur og er verna mot vêr og vind i herdefasen, slik at det vert
lettare å styra kvaliteten på det ferdige produktet. Elementa kan produserast
før byggjeplassen er klar for bygging, eller samstundes med grunnarbeid, og på
den måten kan ein redusera byggjetida. Prefabrikkerte betongelement vert ofte
spennarmert slik at elementa kan verta slankast mogleg.

Betong har òg vorte brukt til bygging av båtskrog. Dei første betongbåtane vart
bygde midt på 1800-talet. Franskmannen Joseph Louis Lambot bygde den første i
1848. Desse betongkonstruksjonane vart armerte med eit finmaska nett av
ståltråd. Dei fleste betongbåtane vart bygde i periodar med stålmangel, og
interessa for betongbåtar var på topp i tida rundt første verdskrigen. Det vart
òg bygd fleire betongbåtar i Noreg, for det meste mindre prammar og lekterar. I
1918 vart det bygd ein 1000-tonnar ved Moss verft.

Utviklinga av lettbetongen har ført til ny interessa for bruk av betong i
båtbygging. Det Norske Veritas og Aker Yards har sidan 2001 jobba med å utvikla
ein ny type betongskrog. Skroget er bygd opp som ein smørbrød-konstruksjon av
stålplater på innsida og utsida med lettbetong mellom. Det er ikkje sett i
kommersiell produksjon enno (2006).

Som eit av dei mest brukte byggjematerial i verda, har betong konsekvensar for
samfunnet, også negative. Produksjon av sement er svært energikrevjande og fører
til utslepp av store mengder CO2, om lag 5 % av dei totale CO2-utsleppa i verda.
Betong kan òg vere helseskadeleg. Personar som er mykje i kontakt med fersk
betong risikerer å få etseskader, eksem eller kromallergi. Om lag 10 % av alle
som dagleg jobbar med fersk betong vert i større eller mindre grad ramma av
dette.

Sementpastaen, blandinga av vatn og sement, har ein pH-verdi på 11-13. Det er
svært høgt og gjev irritasjon og etseskader om stoffet kjem i kontakt med hud og
slimhinner. Sement inneheld òg kromsalt som løyser seg i vatn og kan føra til
kromallergi. All sement som vert seld i Noreg er dekromatisert, og skal ikkje
innehalda meir enn 2 mg krom per kg sement. For å dekromatisera sement, tilset
ein jarnsulfat i det oppmalte pulveret under produksjonen. Sementen vert
dekromatisert for å redusera faren for kromallergi.

Dei negative miljøkonsekvensane av betong er først og frems knytte til dei store
utsleppa av CO2 under framstillinga av sement. Globalt vert det sluppe ut om lag
eit tonn CO2 for kvart tonn sement som vert produsert. Dette tilsvarer om lag
300 kg CO2 for kvar kubikkmeter betong. Kring halvparten av dette kjem frå
spalting av kalkstein under oppvarming (prosessutslepp), den andre halvparten
kjem frå bruk av fossile brensel (forbrenningsutslepp). Dette utgjer til saman
om lag 5 % av dei totale CO2-utsleppa i verda. Her er det viktig å vera klar
over at prosessen som slepp ut CO2 ved spalting av kalkstein delvis vert
reversert når betongen vert karbonatisert. Under karbonatiseringa reagerer stoff
i betongen med CO2 i lufta, og betongen bitt på den måten opp att 5-20 % av den
mengda CO2 som vart sluppe ut under sementproduksjonen. Utsleppa frå
sementproduksjonen i Noreg er ein god del lågare enn dei globale
gjennomsnittstala. I Noreg slepp me ut om lag 45 millionar tonn CO2 i året
(2004), og omtrent 1 % av dette kjem frå dei to norske sementfabrikkane. Dei
slepp ut til saman 450 000 tonn CO2 i året.

Både i Noreg og internasjonalt forskar ein på korleis ein kan redusera
CO2-utsleppa. Ein måte å gjera dette på er å bruka energikjelder som slepp ut
mindre CO2 enn dei som vert brukte i dag. Kolkraft står for store delar av
energien som vert brukt til sementproduksjon i dag. Ei anna løysing er å finna
metodar som gjer at ein kan klara seg med mindre sement i betongblandinga. Ein
jobbar i dag både med å utvikla tilsetningsstoff ein kan blanda i betongen, og
med å finna metodar for å mala sementen finare slik at hydratiseringa vert meir
effektiv. Båe delar vil føra til at sementforbruket per kubikkmeter betong kan
reduserast.

«Det finst eit pulver - Genus pulveris - som av natur lagar fantastiske ting.
Når det blandast med kalk og stein, og vert tilsett vatn, vil det herda og verta
solid. Det gjev ikkje berre vanlege bygningar stor styrke, men også murar som
vert bygde havet vert så sterke at sjølv ikkje bølgjer og straum klarar å
øydeleggja dei.» Sitat av Vitruvius.

Det eldste funnet av eit sementliknande bindemiddel er gjort ved breidda av elva
Donau. Der fann ein eit 25 cm tjukt hyttegolv som var laga av kalksement. Funnet
er datert til ca år 5600 f.Kr.Frå antikken har me fleire døme på at ein meistra
kunsten å laga «kunstig stein». Assyrarane brukte leira og bitumen i
byggeprosjekta sine. Egyptarane brukte gips og kalk då dei bygde pyramidane.
Grekarane brende kalk, og romarane framstilte pozzolan-sement frå knust vulkansk
oska. Sitatet over er henta frå verket De architura libri X av Vitruvius frå år
25 f.Kr, og skildrar sementen som romarane brukte då dei laga byggverk som
Colosseum og Pantheon.

Det engelske ordet for betong, concrete, kjem frå det latinske ordet concretus
som tyder blanda eller samangrodd. Romarane tok med seg kunnskapen om sement ut
i Europa, men etter at romarriket fall forvitra òg kunnskapen om sementen.
Sementen dukka likevel opp att fleire stader i Europa, og på 1100-talet vart det
mellom anna bygd ein større statue i Salzburg og ei kyrkja på dei britiske
øyane.

I 1824 betra sementkvaliteten seg kraftig då den engelske muraren Joseph Aspdin
tok patent på eit produkt han kalla Portlandsement. Då Themsen-tunnelen vart
bygd i 1828 vart det brukt Portlandsement i staden for den tradisjonelle
«Romersk cement», og det trass i at Portlandsementen var dobbelt så dyr. I Noreg
var ein òg tidleg ute, og den første norske sementen vart framstilt i 1840-åra.
I 1848 tok franskmannen Joseph-Louis Lambot patent på ferro-sement, ein forløpar
til armert betong. Den franske gartnaren Joseph Monier fann ut korleis han kunne
bruka armering til å forsterka blomepotter av betong, og han tok patent på
armert betong i 1867. Då fekk betongen eit gjennombrot som byggjematerial.

Betong slik me kjenner han i dag har ei kort historia. Det var først eit godt
stykke ut på 1800-talet at ein byrja å bruka det byggjematerialet me kjenner som
betong. Men då den armerte betongen vart teken i bruk i stor skala på tampen av
1800-talet skaut utviklinga fart. Nyvinningar som sprøytebetong,
betongpumpeutstyr og prefabelement kom rett etter hundreårsskiftet. Og rundt
1930 kom spennarmeringa og tilsetjingsstoffa. Forbruket av betong tok av for
alvor først i samband med attbygginga av Europa etter andre verdskrigen. Det var
òg i denne tida spennarmeringa fann bruksområdet sitt i bygginga av bruer utover
på 1950-talet.

I perioden frå 1930 til 2000 vart forbruket meir enn tjuedobla, frå om lag
220 mill m3 i 1930 til over 5000 mill m3 i 2000. Det meste av denne auken
skuldast at betong har vorte teke i bruk i stor skala over stadig større delar
av verda gjennom denne perioden. Til samanlikning har betongforbruket «berre»
vorte firedobla i USA i løpet av det same tidsrommet.

Norsk sementindustri tok til for alvor i 1888, då selskapet Christiania Cement
Aktiebolag vart grunnlagd av svenske og tyske forretningsmenn. Selskapet bygde
den første sementfabrikken på Slemmestad, og tok til med sementproduksjon i
1890. Etter ein trong start, der dei gjekk konkurs eit par gonger, vart
sementfabrikken overdregen til A/S Christiania Portland Cementfabrik i 1892.
Denne fabrikken var åleine om å produsera sement i Noreg heilt fram til første
verdskrigen, då tre nye sementfabrikkar vart grunnlagde i løpet av perioden
1916-1918. Det var Cementfabrikken Norge i Lier, A/S Dalen Portland Cementfabrik
i Brevik, og Nordland Portland Cementfabrik A/S i Kjøpsvik. Cementfabrikken
Norge vart avvikla i 1927, og i 1968 fusjonerte dei tre andre og danna A/S
Norcem. Fabrikken på Slemmestad vart lagd ned i 1989. I dag (2006) har A/S
Norcem to sementfabrikkar i Noreg, ein i Brevik og ein i Kjøpsvik.

Fram til 1928 brukte ein berre importert armering i Noreg. Då byrja Christiania
Spigerverk produksjon av armeringsstenger. Og i 1953 lanserte Spigerverket det
første norskproduserte kamstålet. Norsk Jernverk i Mo i Rana byrja med
produksjon av armeringsstenger i 1950, og er no den einaste norske produsenten,
etter at Christiania Spigerverk vart nedlagd i 1988.

Det var ikkje lett å få aksept for å byggja i betong i dei første åra etter
århundreskiftet. Jarnbanen, som var ein dei store byggherrane på den tida, ville
ikkje akseptera jarnbetong, som armert betong vart kalla på den tida.
Bygningsvesenet ville ikkje gje byggjeløyve fordi ingen visste korleis ein
skulle berekna armert betong. Men verda gjekk framover, industrien ekspanderte
og trong kraft, og utbygging av vasskraftverka utover på 1900-talet opna ein
stor marknad for betongen.

Artikkelen er omsett frå Betong på Bokmålswikipediaen, slik artikkelen var den
21. januar 2006.



https://nn.wikipedia.org/wiki/Bergen

Bergen uttale (hjelp·info) er ein by og administrasjonssenter i Bergen kommune i
Hordaland fylke. Byen ligg på vestkysten av Noreg og er den største byen på
Vestlandet. Bergen heitte opphavleg Bjørgvin, som tyder «den grønne enga mellom
fjella». Han vart grunnlagd av Olav Kyrre i 1070 og var hovudstaden i Noreg fram
til 1299 då denne funksjonen vart flytta til Oslo, men var framleis største byen
i landet til ut på 1830-talet. Administrasjonen til Hordaland fylkeskommune ligg
i Bergen. Fram til 1972 var Bergen by eige fylke.

Bergen er ein by særprega av gamle trehus, fjordar og dei sju fjella. Byen er
eit populært reisemål for både norske og utanlandske turistar. Bergen hamn er
den hamna i Europa som har flest cruisebåtar innom årleg. Bergen har òg eit
universitet som trekkjer studentar utanbys frå. Universitetet i Bergen har i dag
rundt 17 000 studentar og 3 000 tilsette. Byen har fleire forskingsinstitutt som
Havforskningsinstituttet, NIFES og Chr. Michelsens Institutt CMI. Her finst òg
statlege etatar som Fiskeridirektoratet. Bergen lufthamn, Flesland er den
internasjonale flyplassen som er knytt til byen.

Bergen ligg på Bergenshalvøya i Midhordland. Kommunen Bergen har sjøgrenser mot
kommunane Austevoll, Sund, Fjell, Askøy, Meland og Osterøy. På land grensar
kommunen til Vaksdal, Samnanger og Os.

Bergen vart grunnlagd av kong Olav Kyrre i 1070 og var hovudstaden i Noreg fram
til 1299, då Oslo vart sete for kongen. Byen heldt stillinga som største byen i
landet til ut i 1830-åra, og var frå ca 1350 til ca 1750 prega av den
hanseatiske handelsverksemda, som bygningane på Bryggen langsetter austida av
Vågen minner om. Bryggen står på UNESCO-lista over kulturarven i verda,
verdsarvlista.

Opp gjennom tidene har det vore mange bybrannar i Bergen. Under ein storbrann
15. til 16. januar 1916 gjekk 380 bygningar i sentrum tapt, og 2700 personar
vart heimlause. Ein storbrannen la 4. juli 1955 nordre parten av bygningane på
Bryggen i oske.

Byen er kjend for å vera omkransa av fjell, og namnet «Bergen» er avleidd frå
det norrøne Bjørgvin, som tyder 'enga mellom fjella'. Gulfjellet i Arna bydel er
med høgda 987 m.o.h. høgste fjellet i Bergen.

Bergen er eit viktig knutepunkt på Vestlandet og den einaste byen mellom
Stavanger og Trondheim med både jernbane, stamflyplass og viktig eksport- og
importhamn. Byen er endepunkt for Bergensbanen. Bergen lufthamn ligg på
Flesland, om lag 16 kilometer sørvest for bysenteret, med direkte flygingar til
dei fleste større flyplassane i Noreg og ei lang rekke utanlandske
destinasjonar. Frå Bergen fører ei rekke samband med rutebåtar både lokalt,
langs kysten og til utlandet. Bergen er utgangspunkt for Hurtigruta nordover, og
det er samband med hurtigbåt til Sogn, Sunnfjord og Nordfjord,
Hardanger/Sunnhordland og Rogaland med Stavanger.

Dei viktigaste vegsambanda er E 16 frå aust og E 39 frå nord og sør. Av andre
viktige vegar kan nemnast riksveg 555, som gjev ferjefritt samband vestover, til
øykommunane Fjell, Sund og Øygarden. E 16 gjev heilårs, ferjefritt vegsamband
mellom Bergen og Oslo via Voss, Aurland og Valdres.

Det har vore gjort omfattande arbeid for å betre vegsambanda gjennom byen,
særleg på E 39 nordover, og det er i denne samanhengen bygd fleire større
tunnelar. Fleire bruprosjekt har endra kommunikasjonstilhøva dramatisk, mellom
anna Sotrabrua (1971), Askøybrua (1992), Nordhordlandsbrua over Salhusfjorden
(1994) og Osterøybrua over Sørfjorden 1997. I 1996 opna Bjorøytunnelen, ein
undersjøisk vegtunnel mellom Håkonshella og Bjorøya i Fjell kommune.

Bergen kommune gjekk over til eit parlamentaristisk styresett i juni 2000, i
Bergen ofte kalla byparlamentarismen, etter modell frå Oslo kommune. I Bergen er
det byrådet og byrådsleiaren som representerer den utøvande makta.
Parlamentarismen gjev bystyret kontroll over byrådet, og det er innført
funksjonar og retningsliner for mellom anna å kunna stilla kabinettspørsmål.
Ulikt den nasjonale parlamentarismen, vert byrådet direkte valt av bystyret.

Bystyret i Bergen er samansett av 67 folkevalde politikarar frå ni forskjellige
parti (Høgre, Arbeidarpartiet, Framstegspartiet, Sosialistisk Venstreparti, Raud
Valallianse, Kristeleg Folkeparti, Pensjonistpartiet, Venstre og Senterpartiet).
Gunnar Bakke (Frp) er ordførar, medan Trude Drevland er varaordførar (H). Sju av
bystyrepolitikarane er tilsette av kommunen som heiltidspolitikarar
(kommunalrådar). Alle partigruppene får i tillegg løyvd pengar til politiske
skrivarar og rådgjevarar, ut frå storleiken på gruppa.

Etter at eit byråd utgått av Arbeidarpartiet, Senterpartiet og Kristeleg
Folkeparti hadde regjert sidan innføringa av byparlamentarismen i juni 2000,
førde valresultatet frå kommune- og fylkestingsvalet i september 2003 til at
byrådet måtte gå av. Kristeleg Folkeparti, Venstre og Høgre danna 27. oktober
2003 byråd med Framstegspartiet som parlamentarisk grunnlag. Hausten 2005 nekta
Framstegspartiet å halda fram med det budsjettmessige samarbeidet. Byrådet
forhandla etter dette med Arbeidarpartiet, og gjekk inn i eit tidsavgrensa
budsjettsamarbeid. Etter valet i 2007 inngjekk Høgre, Frp og Krf samarbeid om å
danna byråd. Monica Mæland (H) heldt fram som leiar, Høgre fekk tre byrådar, Frp
og Krf to kvar.

Bergensdialekten er kjend for å skilja seg frå hordalandsdialektane elles, og
ber særleg preg av påverknad frå tyske hanseatar. Han er mellom anna vorte
forenkla slik at han berre har to grammatiske kjønn, samkjønn og inkjekjønn, mot
tre i dei andre målføra (hankjønn, hokjønn, inkjekjønn).

Forvaltningsmessig har Bergen tradisjonelt vore ein bokmålskommune, men har òg
hatt eit stort innslag av nynorskbrukarar i akademia og i kulturlivet. Fleire
aviser som vert redigerte både på bokmål og nynorsk kjem ut i Bergen, som til
dømes Dagen og Bergens Tidende. Hausten 2005 gjorde Bergen bystyre eit vedtak om
å vera målnøytrale, og tillata både nynorsk og bokmål i fråsegner, vedtak,
utgreiingar og anna kommunikasjon, men i praksis er Bergen framleis ein
bokmålskommune.



https://nn.wikipedia.org/wiki/Jonsok

Jonsok, òg kalla sankthans, jonsvaka eller jonsmesse er den 24. juni. Ved jonsok
er det vanleg mange stader i Nord-Europa å feire midtsommar. Mange stadar vert
det brent bål på jonsokaftan den 23. juni. På primstaven er jonsok gjerne merkt
av med ei krone, ein kross, ein ljå eller eit tre.

Namnet Jonsok kjem av det norrøne jónsvaka, av Jon, som er ei forkorting av
Johannes. St. Hans er ei forkorting av Sankt Johannes' dag. I den katolske
kyrkja er den 24. juni minnedag for Johannes døyparen.

Jonsokbålet blir også kalla «brise», «brising» eller «briseld» - i følge Ivar
Aasen «især Lystild som optændes på et høit Sted for at sees i Frastand.»

På same måte som jul, er midtsommarfesten ein gammal heidensk tradisjon. Han
blei feira med leik, dans, drikk og ulike skikkar med heidensk opphav. Rundt
reformasjonen på 1500-talet gjorde kyrkjer og styresmakter mykje for å stoppa
det dei såg på som ei umoralsk feiring. Tradisjonen blei noko svekka i land som
Danmark-Noreg og Storbritannia, men heldt seg betre i Sverige, Finland, Estland
og Latvia.

I Noreg var Jonsokdagen offentleg heilagdag etter Kristian den femtes norske
lov, under namnet St. Hans Babtistæ Dag. I kyrkjene vart det preika over
Evangeliet etter Lukas, 1. kapittel versa 57-79 Johannes vert fødd og Sakarjas
lovsong. Dette vart oppheva frå 1771 ved Festdagsreduksjonen, men nokre stader i
Noreg, mellom anna i Vestfold, har Jonsokdagen vore fridag opp til våre dagar.



https://nn.wikipedia.org/wiki/Finland

Republikken Finland eller berre Finland (finsk: Suomen Tasavalta eller Suomi) er
eit land i Norden. Finland har sidan 1995 vore medlem av EU og er det fyrste og
einaste nordiske landet som har innført euro som valuta.

Finland sitt nesten 700 år lange fellesskap med det svenske kongedømet byrja i
1154 då kristendomen vart innførd av den svenske kong Erik. I denne perioden
vart svensk det dominerande språket. Etter at det finske nasjonale eposet
Kalevala vart utgjeve og med etterfylgjande finsk nasjonalisme på 1800-talet,
vart finsk på nytt dominerande.

I 1809 vart Finland erobra av tsar Aleksander I av Russland og var etter det eit
autonomt fyrstedøme, med den russiske tsaren som fyrste av Finland, knytt til
det russiske imperiet fram til slutten av 1917. Landet fekk for fyrste gongen
eigne pengar (finske mark, i 1860) og eigne frimerke (1856) og eige parlament
(1906). Den 6. desember 1917, kort tid etter den russiske revolusjonen, sa
Finland seg uavhengig. I 1918 opplevde landet ein kort og svært bitter
borgarkrig mellom «raude» kommunistar og «kvite» borgarlege som kom til å prege
landet i åra etter. Dei kvite vann. Den tyske prins Fredrik Karl av Hessen vart
vald til finsk konge under namnet Väinö 1., men han kom aldri til Finland, då
Tyskland tapte krigen. I 1939 stilte Sovjetunionen territoriale krav på Finland,
noko som vart avvist og Finland vart difor angripen i den finske vinterkrigen.

Under den 2. verdskrigen kjempa Finland mot Sovjetunionen to gonger: Fyrste gong
i Vinterkrigen frå 1939–1940 og igjen i den finske framhaldskrigen 1941–1944.
Den sistnemnde krigen vart fylgd av Lapplandskrigen i 1944–1945 der Finland
kjempa mot Nazityskland etter at tyskarane trekte attende troppane sine frå
Nord-Finland.

Traktatar underskrivne i 1944, 1947 og 1948 med Sovjetunionen inneheldt sterke
forpliktingar for landet, samt ei rekkje krav for landet sine
territorialgrenser. Etter at Sovjetunionen vart oppløyst vart det råd for
Finland å føre ein annleis utanrikspolitikk, og landet vart medlem av EU i 1995.

Finland er ein republikk. Republikken blir leia av presidenten som blir vald i
to omgangar for ein seksårsperiode. Presidenten har mellom anna som oppgåve å
stadfeste lover og å leie utanriks- og tryggingspolitikken saman med regjeringa.

Finland er eit semipresidentielt demokrati med ein folkevald riksdag. Val blir
haldne kvart fjerde år i mars. Regjeringa i Finland blir kalla statsrådet
(valtionneuvosto på finsk) og blir leia av ein statsminister. Etter
riksdagsvalet utnemner presidenten ein statsministerkandidat til riksdagen som
anten godkjenner kandidaten eller forkastar framlegget. Etter dette blir
statsministeren utnemnd av presidenten, og saman utnemner dei regjeringa som
riksdagen må godkjenne seinare.

Det er to offisielle språk i Finland: finsk, som blir snakka av 91,2 % av
finnane, og svensk, snakka av finlandssvenskane, som utgjer 5,46 % av
folkesetnaden. Dei samiske språka har vore offisielle språk i heimtraktene til
samane sidan 1992. I Finland var det i fylgje Tilastokeskus 1 900
samiskspråklege personar i 2012.

Dei fleste finnane (76,4 %) er medlem av den evangelisk-lutherske kyrkja. 1,1 %
er medlem av den ortodokse kyrkja. 21,0 % er ikkje medlem i noko trussamfunn.
Resten inkluderer andre protestantiske kyrkjesamfunn, katolikkar, muslimar og
jødar (1,4 %).

Etter Vinterkrigen der Sovjetunionen okkuperte og annekterte viktige delar av
Finland, måtte 12 % av folkesetnaden i Finland finne seg ein ny stad å bu.
Krigsskadeerstatningar landet vart pålagde, arbeidsløyse, og utryggleik om
landet ville klare å vere fritt, førte til omfattande utvandring som fyrst byrja
minke på 1970-talet. Inntil då hadde ein halv million finnar emigrert, fyrst og
fremst til Sverige. Halvparten av desse har seinare drege tilbake til
Finland.[treng kjelde]

Finland grensar i vest til Bottenvika/Ålands hav og i sør til Finskebukta.
Landet grensar i nord til Sverige, Russland og Noreg. I sør over Finskebukta
ligg grannelandet Estland. Finland har ein 1 250 kilometer lang kyst mot
Austersjøen som strekkjer seg frå Finskebukta i sør til Botnvika i nord.

Finland blir kalla «dei tusen sjøars land», noko som stemmer godt, sidan det er
meir enn 60 000 sjøar i landet. Det meste av Finland ligg under 200 moh. og det
høgaste fjellet er Háldičohkka (fi. Halti) på 1 328 moh.

Med alle innsjøane sine har Finland nesten eit maritimt klima, men dei store
luftmassane frå grannelandet Russland i aust er aldri langt borte. Både dei høge
breiddegradane og Atlanterhavet gjer at det aldri vert særleg varmt om sumaren,
og temperaturen går sjeldan over 26 °C. Temperaturskilnadene mellom nord og sør
er etter måten små, og varmerekorden i Lappland er like høg som i Helsingfors.
Det går gjerne to-tre dagar mellom kvar regnskur i snitt, og i sumarmånadene er
ikkje torevêr uvanleg, men ein har òg mykje sol. Om hausten tek nedbøren seg
litt opp, men hausten varer ikkje spesielt lenge, og regnet går raskt over til
snø, spesielt i nord. Frå januar av klarer den kalde sibirlufta å halde
atlanterhavslufta borte, og Bottenvika og sjøane i Finland frys til. Sjølv
sørvestlege kystområde av Finland, som midtvinters ligg nærast ope hav, har om
lag dei same temperaturtilhøva som Moskva om vinteren. Det snør ofte gjennom
vintermånadene, men snøen er som regel lett, medan temperaturane sjeldan kjem
over frysepunktet. Kaldast er det i nord, og det snør lettare her. Men snødekket
er djupare på grunn av mindre tining og lenger snøsesong. Lappland er det
kaldaste området, sjølv om dei fleste stadene i Finland har vore under -30 °C.
Våren er den tørraste tida på året, med ein god del sol. Snøen smeltar frå nord
til sør i laupet av april og mai, og temperaturen byrjar å bli såpass høg at ein
ikkje treng tjukke klede for å nyte sola utandørs. Finland har større sjanse for
skodde enn nabolanda, særleg langs kysten, og i nokre byar er det skodde opp til
åtte dagar i månaden. Om våren er det derimot færre dagar med skodde.
Helsingfors har ein årleg nedbørsnormal på 688 mm.

Finland har ein høgt industrialisert marknadsøkonomi med eit
bruttonasjonalprodukt per innbyggjar på nivå med England, Frankrike, Tyskland
eller Italia. Hovudnæringane er tre- og papirindustri, telekommunikasjon, maskin
og elektronikkindustri. Eksport utgjer nesten ein tredel av
bruttonasjonalproduktet. Utanom tømmer og ein del mineral så er Finland avhengig
av råvareimport. Finland har eit underskot på energikjelder og importerer mykje
olje.

Ein sterk auke i integrasjonen mellom landa i Vest-Europa har ført til at
Finland var eit av dei elleve landa som innførte Euro som valuta den 1. januar
1999. Det er venta at denne integrasjonen vil halde fram dei neste åra og
dominere det økonomiske biletet i landet.



https://nn.wikipedia.org/wiki/E-post

E-post (avstytting for elektronisk post) er ei teneste som gjer det mogleg å
sende elektroniske dokument (post) frå éi datamaskin til ei anna. E-post er ei
av dei mest brukte tenestene på Internett.

Systemet vart først utvikla i 1971 av Ray Tomlinson, som òg sendte den første
e-posten i historia. Han skildra innhaldet som «noko uviktig, som qwertyuiop»
(den øvste bokstavrekka på eit nord-amerikansk tastatur).

Tomlinson har naturleg nok òg æra for å ha funne på å plassere teiknet krøllalfa
(«@») mellom «brukarnamnet» og «domenet» i e-postadresser, sånn som vi kjenner
dei i dag. Tanken var den gongen at adressa skulle seie noko nyttig om brukaren;
«den e-posten her kjem frå Jan Johansen på døme-domenet.com». Då skulle
mottakaren av e-posten vite at «Jan Johansen» truleg arbeidde på
«døme-domenet.com».

I seinare tid har e-posttenesta utvikla seg langt utover det som var mogleg å
sjå føre seg i 1970. No finst det ei rekkje store e-post-leverandørar, selskap
som tilbyr kundane sine å halde adresse og lagringsplass til personleg
korrespondanse. Difor er det ofte ikkje anna enn brukarnamnet i e-postadressa
som seier noko om sendaren i dag.

Den første e-posttenesta kunne berre sende og ta imot tekst, men i dag er det
mogleg å sende og ta imot alle typar filer; e-posten kan signerast og krypterast
teksten i brevet kan formaterast med til dømes halvfeit og kursiv skrift, osb.

Når e-post vert utveksla skjer det i fleire etappar, fyrst frå datamaskina til
den som sender e-brevet til ein SMTP-tenar, deretter frå SMTP-tenaren til ein
annan SMTP-tenar og så frå denne til datamaskina til mottakaren. Ein typisk
e-posttenar er ei fysisk tenarmaskin, som køyrer fleire tenarar, realiserte som
programvare). I tillegg til ein SMTP-tenar har e-posttenar óg ein POP og/eller
ein IMAP-tenar (som oftast begge deler), som alle køyrer på den same
tenarmaskina.

E-post mellom ulike brukarar vert utveksla over SMTP (definer i RFC 821) som er
ein internettprotokoll utvikla spesielt for dette føremålet. Kommunikasjonen
over SMTP skjer mellom SMTP-tenarar, som har faste IP-adressar, slik at dei kan
ta imot innkomande e-post til alle tider. (I figuren til høgre er SMTP-tenarane
merkte som MTA (Mail Transfer Agent).) Når til dømes SMTP-tenaren til
domene1.com skal senda eit skjembrev til Ola.Nordman@dome2.com vil han ta
kontakt med SMTP-tenaren til domene2.com og innleia ein konversasjon, som
resulterer i at skjermbrevet vert overført til SMTP-tenaren til domene2.com.
Denne utvekslinga er merkt med «Etape 2» i figuren.

MUA1 får tak i IP-adressa til domene2.com ved å kontakta ein DNS-tenar som
omformar domene2.com til ei IP-adresse.

Når ein brukar ynsker å senda eit skjermbrev vert det fyrst redigert på ei
brukarmaskin og så overført til brukaren sin SMTP-tenar på domentet til sendaren
(«Etape 1» i figuren). Tilsvarande må skjermbrevet overførast frå SMTP-tenaren
på domenet til mottakaren. Denne utvekslinga kan utførast på noko ulikt vis og
til tider som passar mottakaren. Mottakaren må i alle høve nytta ein eller annan
from for e-postlesar, kalla MUA (Mail User Agent) i figuren til høgre.

Ein mottakar kan lesa skjermbrev ved å nytta ein e-postlesar som nyttar Post
Office Protocol (POP) for å henta skjermbrev frå e-posttenaren på domenet sitt.
E-postlesaren sender då ei melding til POP-tenaren (som køyrer på same
tenarmaskin som SMTP-tenaren) for å spørja etter nye skjermbrev («Etape 3» i
figuren). Om brukaren har fått nye skjermbrev vert desse lasta ned på maskina
hans («Etape 4» i figuren). Det er vanlegvis valfritt om ein ynskjer å sletta
skjermbreva frå e-posttenaren, eller om ein ynskjer å lata dei ligga der. Om dei
vert sletta er det ikkje lenger råd å lesa dei seinare frå ei anna maskin, men
dei kan framleis lesast på den maskina dei vart lasta ned til. Det er difor mest
vanleg å lata dei verta liggande på e-posttenaren. Når ein nyttar POP til å lesa
e-post vert sambandet mellom brukarmaskina og e-posttenaren kopla ned så snart
ein er ferdig med å lasta ned e-posten. E-posten ligg då på maskina til
mottakaren og kan lesast utan å vera oppkopla til e-posttenaren. Dette kan vera
nyttig når ein tek med seg ei berbar maskin til ein stad der ein ikkje har
nettilgang.

Internet Message Access Protocol (IMAP) ein ein mykje meir avansert protokoll
enn POP. Når ein nyttar IMAP vert e-posten liggande på e-posttenaren og ein lyt
vera oppkopla til denne for å lesa e-post. IMAP vert òg nytta i samband med
redigering av skjermbrev, for å sletta gamle skjermbrev, oppretta, sletta og
endra namn på katalogar og for organisera skjermbrev i katalogar. Dei fleste
moderne e-postlesarar er i stand til å nytta både med POP (PO3) og IMAP.

Skjermbrev vert skrive i e-postlesarar, sjølv om dette er misvisande
terminologi, og sendt til ein sendaragent som er ein tenar som køyrer på ein
e-posttenar. Det vert da nytta ein litt modifisert versjon av SMTP-protokollen.
Alternativt kan utgåande skermbrev sendast via IMAP.

Mange post-leverandørar tilbyr eit vevgrensesnitt, slik at ein kan redigera,
lesa og organisera e-post via ein nettlesar. Desse har ein eigen tenar, som ofte
kommuniserer med ein IMAP-tenar på e-posttenaren, via IMAP-protokollen. Denne
tenaren kan køyra på same maskin som SMTP og IMAP-tenaren, eller i store
installasjonar på eigne maskinar. Føremonen med vevgrensesnitt er at brukarane
ikkje treng å konfigurera ein e-postlesar på si eiga maskin, men mange
vevgrensnitt er ikkje like avanserte som separaet e-postlesarar og som oftast
noko meir tungvinte å bruka.

Søppelpost er masseutsendt e-post til enkeltpersonar og/eller verksemder, som
anten kan vera reklame eller freistnad på svindel. Etter som det er gratis å
senda e-post kostar det ikkje noko å senda reklame til fleire tusen, eller
titusen, mottakarar. Det som krevst er at ein har tilgang til mange
e-postadresser. Det har difor utvikla seg ein marknad for sal og kjøp lister med
e-postadresser. E-postadressene vert ofte sanka inn automatisk frå nettsider.
For å hindra dette kan ein bytta at «@» med «at», eller legga ut e-postadresser
i form av bilete. Sjølv om det er muleg å nytta karakterattkjenning for å finna
e-postadressa i eit bilete krev dette at alle bileta på ei nettside vert
prosessert, noko som er såpass tungvint at dei som haustar e-postadresser ikkje
fin det bryet verd.

Mykje søppelpost er ulike former for reklame. Ein freistar då med svært låge
prisar, eller ulovlege varer. Sjølv om svært få av mottakarane bit på slike
tilbod kan det likevel svara seg på grunn av at det ikkje kostar noko å senda
e-post. Om berre ein promille av ein million mottakarar «bit på» svarar det til
1000 personar. Om ein nyttar seg av slike tilbod er det ingen garanti for at
produkta vert leverte, eller for kvaliteten. I fylgje Statens legemiddelverk kan
det vera direkte farleg å kjøpa medisinar på internett.

Eit anna fenomen, som òg ofte vert plassert i søppelpost-kategorien, er sokalla
svindelpost, der sendaren prøver å lure til dømes pengar eller personleg
informasjon, som personnummer og kontonummer, ut av mottakaren. Denne typen
meldingar spelar ofte på følelsar ved å be om pengar til vanskelegstilte, ofre
for katastrofar og så vidare.

Ein vanleg taktikk er å be om hjelp til å overføra ein stor sum pengar.
Mottakaren vert då freista med ein klekkeleg avanse, men det svindlarane er ute
etter er ofte kontonummeret til mottakaren.



https://nn.wikipedia.org/wiki/Tidssone

Tidssoner er tenkte soner på jorda der klokka er den same fordi ein er komen om
lag like langt i døgnet. I tillegg til jordrotasjonen blir tidssonene òg
fastsette ut frå landegrensene, slik at dei fleste landa bruker éi felles
tidssone. Hadde ein følgd dei beine strekane på kartet slavisk, hadde det norske
Vestlandet vore i den britiske tidssona.

På grunn av at jorda roterer rundt sin akse vil det aldri vere det same
tidspunktet på dagen over heile kloden. Dette er løyst ved å dele jorda opp i 24
tidssoner. Til dømes er klokka fire i Oslo, når ho er tre i London.

Tidssonene fylgjer tilnærma kvar 15. meridian. Dei fleste landa fylgjer berre ei
tidssone, sjølv om dei dekkjer fleire meridianar. Kina, Russland og USA har
interne soneinndelingar. I Europa har Asorane (Portugal) og Kanariøyane (Spania)
ei anna tidssone enn fastlandet.

Nullpunktet er 0-meridianen som går gjennom Greenwich i England. Ut frå denne er
det sett opp 24 tidssoner med 15 grader mellom. Kvar sone representerer ein
time.

På den motsette sida av jorda, i forhold til Greenwich, går datolinja. Det er
altså i tidssona aust for datolinja at årsskiftet kjem fyrst.

Normaltid i Noreg fylgjer ei tidssone som går 15 grader aust for Greenwich
(UTC+1).

Når ein nyttar sommartid, flyttar ein seg ei tidssone aust, og sola står i sør
ein time tidlegare.

(Tidspunkta er gjennomsnittlege tider og vil variere ± 15 minutt gjennom året.
Eksakte tidpunkt for når sola står i sør kan finnast i ein almanakk.)



https://nn.wikipedia.org/wiki/Store_Skagast%C3%B8lstind

Store Skagastølstind, eller berre Storen, er det tredje høgaste fjellet i Noreg
og den sørlegaste toppen av Skagastølstindane. Storen er det einaste av Noreg
sine tre høgaste fjell som krev klatring for å nå toppen den enklaste vegen.

Storen er ein del av den høgastliggande fjellryggen i Noreg, Styggedals- og
Skagastølsryggen. Fjellområdet heiter Hurrungane og ligg sørvest i Jotunheimen.
Det er eit av dei villaste fjellområda i Jotunheimen. Storen ligg på grensa
mellom Luster og Årdal kommune i Sogn og Fjordane fylke. Toppunktet markerer
kommunegrensa.

Storen ligg lett synleg frå den gamle ferdselsvegen over Sognefjellet og vart
dermed tidleg kjent og skildra. I 1820-åra vart det gjeve ut fleire
reiseskildringar frå områda rundt, der det utsjånaden til fjella vart skildra.
Spekulasjonane gjekk òg om Storen kunne vere det høgaste fjellet i Noreg. Høgda
vart målt frå nærliggande fjell i 1836 av Theodor Broch og av Harald Storm
Wergeland i 1842, og det gjorde det klårt at Galdhøpiggen var høgare.

Storen hadde fram til byrjinga av 1870-åra ry som ubestigeleg, og det vart ikkje
gjort forsøk på å nå toppen. I 1872 vart den engelske klatraren William Cecil
Slingsby merksam på fjellet, under ei reise i Noreg. Han vendte tilbake både i
1874 og 1875 med mål om å prøve og klatre fjellet, men utan å få gjort seriøse
forsøk på grunn av dårleg vêr.

I 1876 vendte Slingsby tilbake til Noreg, og hadde da fått med Emanuel Mohn.
Knut Lykken frå Valdres vart engasjert som fjellførar, og etter ein særs
vellykka tur gjennom Jotunheimen med mange førsteklartingar, starta dei frå
Vormeli 21. juli, etter å ha vore dei første på toppen av Jervvasstind dagen
før. Då dei etter ein strabasiøs tur gjennom Midtmaradalen og opp det som i dag
vert kalla Slingsbybreen, var det berre Slingsby som heldt fram frå skardet
mellom Storen og Vetle Skagastølstind, som no heiter Mohns skar. Fjellet var
islagt og nordmennene var slitne og langt nær så erfarne som Slingsby på
klatring under vanskelege tilhøve. Han lukkast med å nå toppen åleine og
gjennomførte dermed den største klatreprestasjon i Noreg til då.

Etter denne bragda auka merksemda om Storen ytterlegare. Det var mange som følte
at det stod om nasjonen si ære at ein nordmann gjentok bedrifta. Harald
Pettersen var ein ung kunststudent som tok utfordringa og etter eit mislukka
forsøk i 1877, gjennomførte han andreklatringa via Slingsby si rute i 1878.

Johannes Thomassen Heftye, son av Thomas Johannessen Heftye, hadde ført ein
offentleg debatt med Slingsby om samanlikning av kor vanskeleg det var å klatre
på Storen i forhald til Knutsholstinden, som Heftye hadde vore førstemann på i
1875. I 1880 ville han vise at Storen var enkel å klatre, og saman med Jens
Klingenberg og Peder Melheim frå Årdal fann dei ved ein feil ein enklare veg til
toppen. Heftye si rute har seinare vorte normalvegen ved klatring av Storen.

Òg seinare har Storen vore viktig innan norsk klatrehistorie. Førsteklatringa av
sørveggen frå Slingsbybreen (som eigentleg vender mest mot aust) i 1927 av Ola
H. Furuseth, Asbjørn Gunneng og Boye Schlytter opna ei lang og komplisert rute
som vart ein milepåle i Noreg før Arne Næss innførte bolteklatringa om lag ti år
seinare.

I seinare år har ruta opp vestveggen på Storen i 1976 av Ulf Geir Hansen og Hans
Petter Fernander sett ein ny standard for klatring i Jotunheimen, med vedvarande
vanskeleg klatring i høgfjellet.



https://nn.wikipedia.org/wiki/NATO

North Atlantic Treaty Organization (NATO) (fransk: Organisation du Traité de
l'Atlantique Nord, OTAN) er ein vestleg forsvarsallianse grunnlagd i Washington,
D.C. 4. april 1949 av ei rekkje vestlege land som følgje av erfaringane dei
hadde gjort under og etter den andre verdskrigen, for å sikre medlemslanda sin
fridom og sikkerheit. Medan frykta for tysk revansjelyst rett etter krigen hadde
spelt ei viss rolle, endra denne prioriteringa seg raskt etterkvart som den
kalde krigen starta, særleg då Koreakrigen braut ut, og frykta for eit sovjetisk
åtak på vestmaktene vart sentral. Vest-Tyskland vart medlem i 1955, mellom anna
for å sikre NATO større industriell vekt i Europa. Kjernen av traktaten er
artikkel V, som slår fast at eit åtak på eit NATO-land er eit åtak på heile
alliansen.

Som eit svar på NATO, oppretta Sovjetunionen Warszawapakta. Åtaket kom aldri, og
pakta sin femte artikkel vart fyrst tatt i bruk som fylgje av aksjonane i USA
11. september 2001. Alliansen har likevel spelt ei uvurderleg rolle for
Vest-Europa si sikkerheit under den kalde krigen, og for forsoninga mellom
tidlegare motstandarar.

Etter slutten av den kalde krigen og oppløysinga av Warszawapakta har fleire
tidlegare medlemer av denne blitt medlemer av NATO i to utvidingsrundar, i 1999,
2004 og 2009. NATO omfattar no alle dei tidlegare Warszawapakt-landa utanom
Sovjetunionen, dessutan Slovenia, Estland, Latvia, Litauen, Kroatia og Albania.

I 2005 vekka den tyske kanslaren merksemd med å ymte om at NATO burde
reformerast.[treng kjelde] Særleg Tyskland og Frankrike ynskjer ei viktigare
rolle for EU på kostnad av NATO.



https://nn.wikipedia.org/wiki/Det_tredje_riket

Det tredje riket (òg kalla Hitler-Tyskland eller Nazi-Tyskland) er ei nemning på
det nazistisk styrde Tyskland i tida 1933–45. Riket vart leidd av diktatoren
Adolf Hitler, som fekk tittelen «Føraren» (Der Führer). «Det tredje riket» (ty.
Das dritte Reich) refererer til det tysk-romerske riket som «Det første riket»,
og det tyske keisarriket som «Det andre riket».

På sitt aller største, i 1942 strekte det tredje riket seg frå Frankrike i vest
til Volga, grensa til Asia, i aust, og frå Noreg i nord til ørknane i
nord-Afrika. På det tidspunktet var verda inne i dei kanskje aller viktigaste
dagane av andre verdskrigen, med slag som skulle komme til å avgjera framtida
både i Afrika og kanskje aller viktigast i Stalingrad.

Fleire og fleire tyskarar la ned liva sine for Hitler og det 3. riket sin kamp
for utviding og rasereinsing, men kampen vart heile tida hardare, ettersom dei
allierte voks seg sterkare og sterkare. I 1945 tapte nazistane krigen og
Tyskland vart okkupert og delt inn i fire soner: ei sovjetisk, ei fransk, ei
storbritannsk og ei USA-amerikansk. Okkupasjonen heldt fram til 1949, då den
sovjetiske sona vart omgjord til Den tyske demokratiske republikken
(Aust-Tyskland) og dei tre andre sonene til Forbundsrepublikken Tyskland
(Vest-Tyskland).



https://nn.wikipedia.org/wiki/Danmark

Danmark er eit land i Nord-Europa. Det er det sørlegaste av dei nordiske og
skandinaviske landa, og ligg sørvest for Sverige og sør for Noreg. Danmark har
landgrense til Tyskland, og grensar også til Nordsjøen og Austersjøen.
Innbyggjartalet er på om lag 5,5 millionar, og hovudstaden er København.

Geografisk utgjer Danmark ei stor halvøy, Jylland, og ei rekkje øyar, der
Sjælland, Fyn, Lolland, Falster og Bornholm er dei mest kjende. Kongeriket
Danmark femner saman med sjølve Danmark bilanda Grønland og Færøyane.

Danmark er ein velferdsstat med blandingsøkonomi. Levestandarden i landet er
høg, og samfunnet er prega av små økonomiske skilnader. Danmark er eit
konstitusjonelt monarki med parlamentarisme. Landet vert delt inn i fem regionar
og 98 kommunar. Danmark har vore medlem av FN og NATO sidan opprettinga og av EU
sidan 1973, men er ikkje ein del av eurosona.

Nasjonalspråket dansk er i stor grad innbyrdes lettfatteleg med norsk og svensk,
og har sterke historiske og kulturelle band til dei andre nordiske språka. Om
lag 82 % av folkesetnaden, og 90 % av dei etniske danskane, er medlemmer i den
lutherske Folkekirken. I 2009 hadde noko over ein halv million danskar
utanlandsk opphav, derav om lag halvparten frå andre europeiske land.

Danskar eller daner som etnisk gruppe vart omtalt allereie i antikken. På
600-talet skreiv både den greske historieskrivaren Prokopios og den gotiske
historikaren Jordanes om eit folk i nord ved namn «danoi» og «dani». På norrønt
vart folket i genitiv fleirtal kalla «danir», som kan tyde noko i retning av
«flatlandsfolk». «Dane» er truleg ei avleiing av det indoeuropeiske *dhen-, som
tyder «flate, flatt brett».

«Mark» vart i gamalhøgtysk og i gamalengelsk brukt i tydinga «grenseland». Ordet
Danmark tydde altså «flatlandsfolkets grenseland» og var avgrensa til dagens
Slesvig, altså danenes grenseland til tyskarane i sør. I frankiske riksårbøker
(Annales Regni Francorum) vert det foltalt at frankiske utsendingar i 825 møtte
kongane deira «på deira land» (in marca eorum). Det vert også fortalt at danene
kom «til marken» (ad marcam) for å gå til åtak på saksarane ved elva Eider i den
noverande tyske delstaten Schleswig-Holstein i 828.

Av Jordanes får vi inntrykk av at danene høyrte til den gotiske stammen Suetidi
og kom frå det noverande Sverige. Dei skal ha drive bort herulane frå landet.
Danene vert ikkje nemnt av den romerske historikaren Tacitus i år 98, men han
nemnet gotarane (gothones). Dersom danene ikkje eksisterte på 100-talet, og
skildringa til Jordanes er riktig, kan danene ha oppstått som etnisk gruppe på
200- eller 300-talet.

Nokre eldre kjelder ymtar om at danene var identiske med «geatarane». Den
galliske historikaren og biskopen Gregorius av Tours skildra på 600-talet
korleis kongen over danane, Chochilaisus, vart drepen i året 515 under eit
sjøslag langs den frankiske kysten. Gregorius kallar kongen for ein dane (dani),
men i Beowulf vert han omtalt som ein konge over geaterane under namnet Hygelac.
I Liber Monstrorum er han kalla «rex Getarum», og i Liber historiae Francorum
vert han kalla «rege Gotorum». Problemet med denne identifiseringa er at andre
kjelder som Prokopius og Jordanes skil mellom geaterane og danane. Lærde strir
seg imellom om den etniske identiteten til geaterane, og det episke diktet
Beowulf' kan ikkje ukritisk brukast som historisk kjelde.

Populært vert det sagt at ordet «Danmark» første gong vert nemnt på
Jellingesteinen omkring år 985. Danmark (Denamearc) var likevel nemnt allereie
rundt 890 av nordmannen Ottar i den gammalengelske krønika Orosius, i
forteljinga om reisa hans frå Skiringssal i Vestfold til Hedeby. I
vidareforteljinga til Alfred av England frå om lag same tid – skildringa til
Wulfstan frå Hedeby av skipsferda si frå Hedeby eller Slesvig og inn i
Austersjøen, vert Langeland, Låland, Falster og Skåne omtalt som ein del av
Danmark (Þas land call hyrað to Denemearcan, «alle desse landa høyrer til
Danmark»). Like etter 908 skreiv den austfrankiske krønika Regino av Prüm om eit
folk «frå Danmark» (ex Denimarca) som gjekk til åtak på det noverande Nederland
frå nord. Eit diplom frå 965 som tilhøyrde Otto I skildrar eit bispedømme som
ligg in marca vel regno Danorum.

Danmark er det minste og sørlegaste av dei nordiske landa, like nord for sitt
einaste naboland, Tyskland, sørvest for Sverige og sør for Noreg. Danmark er
rekna som eit skandinavisk land, sjølv om det ikkje høyrer til den skandinaviske
halvøya. Vest for Danmark ligg Nordsjøen, mens Austersjøen ligg i søraust.
Mellom Danmark og Sverige ligg Øresund og Kattegat, mens Skagerrak skil Danmark
frå Noreg.

Danmark utgjer halvøya Jylland og 443 namngitte øyar. Per 2009 er 72 av desse
busette, og dei største er Sjælland, Vendsyssel-Thy og Fyn. Øya Bornholm ligg
aust for resten av landet i Austersjøen.

Det danske landskapet er prega av flatt, mildt lågland, med bakkar, kalkklippar
og sanddyner. Men det finst også mange område med bakkelandskap. På Jylland
finst mellom anna Rebild bakker i Rold Skov og området rundt Skamlingsbanken i
sønderjylland. Landskapet sør-aust for Silkeborg i retning Horsens og
Skanderborg inneheld dei høgste bakkane i Danmark, som Ejer Bavnehøj, Møllehøj,
Yding Skovhøj og Himmelbjerget. Også områda Svanninge Bakker og De Fynske Alper
på Fyn er prega av markante bakkar. Møns Klint på øya Møn er den største
naturattraksjonen i Danmark.

Geologisk utgjer mesteparten av Danmark unge avleiringar frå kritt-, tertiær- og
kvartærtida. Dei fleste bergartane er lause, og høgdedraga i landet er danna ved
at isbrear under siste istid skauv dei lause bergartane saman i haugar og
rygger. Over øyane, Jylland og utover i Nordsjøen går det ein grunnfjellrygg,
Fyn–Ringkøbing-ryggen. Denne dannar vidare skilet mellom den nordlege og sørlege
delen av Nordsjøen, og det er vidare i bassenget sør for denne ryggen eller i
rifta midt i Nordsjøen at dei danske petroleumsførekomstane ligg.

Danmark har om lag 65 000 opne vasslaup. Omtrent halvparten av desse er
naturlege, mens resten er kunstig opparbeidde grøfter og kanalar. Den lengste
elva i Danmark er Gudenå, på omtrent 160 km. Andre større danske elvar er Odense
Å, Vidå, Skjern Å og Suså.

Det er totalt 1 032 namngitte innsjøar i Danmark med eit samla areal på ca.
700 km². Djupast er Furesø med 36 m, mens Arresø er størst i areal med 39,5 km².
Blant dei andre større danske innsjøane er Esrum sø, Stadil Fjord, Mossø,
Saltbæk vig og Tissø.

Danmark har ei rekkje fjordar, sjølv om denne nemninga vert langt vidare brukt
på dansk enn på norsk. Limfjorden er kanskje den mest kjente, og er eit 180 km
langt sund som bind Nordsjøen (i Danmark ofte kalla Vesterhavet) saman med
Kattegat. Andre kjende danske fjordar er Roskildefjorden og Ringkøbingfjorden.

Danmark har eit temperert klima. Sidan landet ligg ved Nordsjøen nyte det godt
av nærleiken til Golfstraumen, og har relativt sett kjølige somrar med
middeltemperaturar på omkring 16 °C og milde vintrar med middeltemperaturar på
omkring 0,5 °C. Danmark har også ein del vind, spesielt om vinteren.
Haustmånadene september til november har mest regn med eit syttitals mm kvar,
mens februar er månaden med minst nedbør med normalt 38 mm.

Det er berre mindre regionale skilnader i klimaet innanlands i Danmark.
Temperaturane endrar seg lite frå stad til stad, men ligg noko lågare i områda
lengst vekk frå havet. Om sommaren har Sydsjælland og Lolland-Falster dei høgste
middeltemperaturane. I kystnære strøk er skilnaden mellom sommar og vinter
mindre på grunn av den utjamnande verknaden frå havet. Også nedbøren er relativt
stabil frå stad til stad; mens områda ved Storebælt har minst med ca. 500 mm
årleg har de sørlege delane av Midtjylland mest med noko over 900 mm.

Geologisk sett har det gått kort tid sidan siste istid, noko som inneber at
utviklinga av artar ikkje er avslutta. Dessutan sett topografien vilkåra
innanfor små avstandar. Og endeleg er det jordsmonnet som sett føresetnadene for
plantevekst på ein gitt stad. I tillegg til alt dette må ein sjå påverknaden frå
tusenår med jordbruk og snart 150 års industrialisering med alt dette har meint
for vilkåra til floraen.

Grunnleggjande høyrer likevel Danmark til i eit stort område som strekkjer seg
frå Atlanterhavet og heilt inn til Ural, der den potensielle vegetasjonen er
blanda lauvskog. Danmark har ikkje urskog, men Draved skov og Suserupskovene er
naturskogar der den menneskelege påverknaden har vore minimal. Dersom ein vil
oppleve korleis det danske landskapet har sett ut før landbrukstida, må ein
reise til Białowieżaskogen i det austlege Polen.

Når ein ser bort frå sanddyner, innsjøar, elvar og havskrentar, er resten av
naturen i Danmark i røynda eit samanhengande kulturlandskap der alt er
resultatet av tilsikta og utilsikta menneskeleg påverknad. Det gjeld biotopar
som mose, eng, hede, beite, åker og dyrka skog og elles naturlegvis parkar og
hagar. Samansetjinga til floraen utgjer derfor eit sett moglegheiter som er
skapt av naturvilkåra og nokre avgrensingar som vert sett av aktivitetane til
menneska. I tillegg til det direkte presset frå dyrking og ureining råkar
utbygginga av infrastrukturen floraen for ei stadig meir omfattande oppsplitting
i område som vert haldne åtskilt og som vert gradvis mindre. Det medfører at
spreiing og vedlikehald av genpuljar innanfor ein art vert gradvis meir
ugjerleg. Dette er den eigentlege bakgrunnen for at mange artar er truga eller
utdøydde i Danmark.

Det nordlegaste punktet i Danmark er Skagens odde (Skagens nordstrand) på 57°
45' 7'' nordleg breidd, det sørlegaste er Gedser odde (Falsters sørspiss) på 54°
33' 35'' nordleg breidd, det vestlegaste Blåvandshuk på 8° 4' 22'' austleg
lengd, og det austlegaste Christiansø (Østerskær) på 15° 11' 55'' austleg lengd.

Det lågaste punktet i Danmark er Lammefjord med –7,5 moh. Høgst ligg Møllehøj
170,86 moh, følgt av Yding Skovhøj (170,77 moh), dernest Ejer Bavnehøj (170,35
moh). Det kjende Himmelbjerget ligg 147 meter over havet.

Per 1. januar 2009 hadde Danmark i følgje offisiell statistikk 5 427 459
innbyggjarar. Med eit areal på 43 094 km² gir det ein folketettleik på 127,9
innbyggjarar per kvadratkilometer. Folketalet har jamt over stige sidan
1970-talet, med unntak av ein periode på starten av 1980-talet.

91,6 % av folkesetnaden er av dansk opphav, mens 452 095 personar er
innvandrarar og etterkomarane deira. Innvandrarane (inklusive etterkomarane)
kjem først og fremst frå andre nordiske land (41 306), Storbritannia (12 000),
Tyskland (25 444), Polen (13 509), Bosnia-Hercegovina (20 875), andre land i det
tidlegare Jugoslavia (23 968), Tyrkia (54 859), Somalia (16 948), Irak (26 351),
Iran (14 289), Libanon (22 232), Afghanistan (10 876) og Pakistan (19 301).

Danmark har eitt offisielt språk – dansk. Dansk er eit nordgermansk språk, som
har felles opphav med islandsk, færøysk, norsk og svensk. Desse språka byrja å
spalte seg på 800-talet, og frå kring år 1100 var gamaldansken vorte distinkt
ulik frå andre nordiske språk. Frå kring 1550 snakkar ein om nydansk, då
inntoget av boktrykkjarkunst gjorde at ortografien vart standardisert. Den
standardiserte danske rettskrivinga tok utgangspunkt i språket i Christian IIIs
bibel. Frå 1700-talet pratar ein om yngre nydansk. I det nittande og tjuande
hundreåret har dansk ortografi vore relativt konservativ, med det resultat at
talespråket har flytta seg eit godt stykke bort frå skriftspråket.

Dansk utgjer mange dialektar. Desse var i grove trekk ferdig utvikla på
1300-talet, og dansken nådde si maksimale dialektspalting kring år 1700. Sidan
den gongen har dialektane vore på stadig tilbaketog, og no pratar berre 5 % av
danskane dialekt. Danske dialektar vert delt inn i tre hovudgrupper:

Desse hovudgruppene kan igjen delast inn i finare undergrupper. Til dømes vert
jysk delt inn i austjysk, sørjysk og vestjysk, og eventuelt også nordjysk.
Spesielt skil vestjysken seg frå øydansken, og har mellom anna ingen skilnad
mellom grammatiske kjønn i tradisjonell tyding, her heiter det både ein hus og
ein bil. Særskilt for sør- og vestjysk er også framstilte artiklar (æ hus i
bestemt form).

Den standarddanske skriftforma vert kalla rigsdansk eller rigsmål. Denne tek
utgangspunkt i språket i København-området, og vert fastsett av Dansk Sprognævn.
Riksdansken er totalt dominerande i det offentlege samfunnslivet, og det vil i
dag vere utenkjeleg for til dømes toppolitikarar å prate brei dialekt slik
vestjyden Knud Kristensen gjorde då han var statsminister så seint som på
slutten av 1940-talet. Dialektdauden har mellom anna ført til at eldre verk
skrivne på dialekt – mellom dei Steen Steensen Blichers jyske historier og
songar – i dag er praktisk talt uleselege for yngre danskar.

I Nordslesvig har Danmark ein tysktalande minoritet. Dei språklege rettene til
det tyske mindretalet er verna gjennom København-Bonn-erklæringane frå 1955.
Erklæringane vernar på tilsvarande måte det dansktalande mindretalet i
Sydslesvig. Det bor også nokre titusen færøysk- og grønlandsk-talande i Danmark,
i tillegg til minoritetar som talar språk som urdu, arabisk og tyrkisk.

Danske skuleelevar vert introduserte for første framandspråk (engelsk) frå 4.
klasse. På sjuande trinn startar andre framandspråk som valfag med eit timetal
på alt 11 veketimar over tre år. Andre framandspråk er obligatorisk for opptak
til danske gymnas og har vidaregåande laup der.

Danmark gjekk over til kristendommen frå 960-åra då Harald Blåtann lét seg
døype, og i laupet av 1200-talet var overgangen heilt fullført. Sidan
reformasjonen i 1536 har evangelisk-luthersk kristendom vore statsreligion, og
landet har hatt full religionsfridom sidan grunnloven kom i 1849.

Den danske kyrkja vert kalla Folkekirken, og har monarken som øvste leiar. I det
daglege vert kyrkja likevel styrt av kyrkjedepartementet ved kyrkjeministeren,
per februar 2010 Birthe Rønn Hornbech. Folkekyrkja er delt inn i 11 bispedøme
(dansk: «stift»), derav eitt på Grønland. 1. januar 2013 hadde Folkekyrkja 4 430
643 medlemmer, noko som utgjer 79 % av den danske folkesetnaden. Om lag tre
prosent av dei nominelt kristne går regelmessig i kyrkja.

Den nest største religiøse gruppa i Danmark er muslimane, som med 210 000
personar utgjer 3,7 % av folkesetnaden. Den muslimske folkesetnaden i Danmark er
eit resultat av innvandring i nyare tid, og er konsentrert om dei største byane.
Andre religiøse grupper i Danmark femner katolikkar (37 000 personar), Jehovas
vitne (14 500), serbisk-ortodokse kristne (7 000), baptistar (5 100), pinsevener
(5 100), buddhistar (4 400) og mormonarar (4 500).

Dansk forhistorie starta på framsida av innlandsisen som byrja å trekkje seg
attende nordpå for ca. 15 000 år sidan i samband med ei klimaendring. På dette
tidspunktet levde reinsdyrsjegerar her og dei vart avløyst av andre jegerfolk
som ernærte seg av jakt og fiske i fleire tusenår. For ca. 6 000 år sidan vart
steinalderen sakte avløyst av den yngre steinalderen. Rundt 1800 f.Kr. vart
denne igjen avløyst av bronsealderen og 500 f.Kr. byrja jernalderen.

Allereie på slutten av jernalderen, omtrent på i 700-talet, kan det ha eksistert
ei sterk dansk sentralmakt, som det kolossale forsvarsverket Dannevirke i
Sønderjylland og Kanhavekanalen på Samsø kan vere «prov» på. Likevel meiner dei
fleste moderne historikarar nok at Danmark som geografisk område snarare er å
sjå på som ein del av det frankiske riket i denne perioden. Forhistoria slutta
med vikingtida, då danske og norske vikingar byrja å herje og handle i det meste
av det kontinentale Europa og Dei britiske øyane. Dei danske vikingane tok til å
krevje inn såkalla danegeld i England, som var ein skatt kongar i England måtte
betale til danekongen for å unngå plyndringar. Danske og skandinaviske vikingar
hadde ei stormaktsrolle i Europa i det meste av vikingtida på grunn av mellom
anna den sterke flåten av snøggrodde vikingskip som kunne gå opp dei store
elvane, og på grunn av den måten dei gjekk til åtak på.

Den danske historia vert innleidd på 700-talet då dei første skriftlege kjeldene
byrjar å omtale tilhøva i landet. Slik sett er vikingtida ein overgangsfase
mellom forhistoria og den danske mellomalderen som vart ein periode, der
kontakten med resten av Europa vart stadig viktigare. Tre tilhøve vog tungt;
freistnadene til kongane på å auke makta si innanriks, freistnadene deira på å
utvide maktområdet utanriks og striden med Hansaforbundet. Maktkampen innanriks
stod først mellom stormennene på den eine sida og kongemakta på den andre.
Seinare vart det til ein strid mellom kyrkja og kongemakta. Utanriks prøvde ein
å skape og halde fast ved eit et Austersjørike, noko som kulminerte i
Kalmarunionen av 1397. Samarbeidet med Hansaforbundet var naudsynt i høve
handel, men også eit konstant økonomisk problem. Dette bysamskipnaden fekk stor
innverknad på sambandet til Danmark og var i periodar den reelle makta i landet.

Renessansen innebar eit markant skilje i Danmarks historie særleg fordi
reformasjonen vart ein del av endringa. Kongane inndrog kyrkjegodset og stod på
den bakgrunnen sterkt overfor adelen, men ein stor del av rikdommen vart brukt
til krigføring. Mest tydeleg er dette eksemplifisert i renessansekongen Kristian
IV. Han fekk oppført mange vakre bygningar rundt i landet, men leid alvorlege
nederlag ved å ta del i Trettiårskrigen i Tyskland. Den vidare kampen med
Sverige medførte nederlag på nederlag med stadige tap av territorium, først
øyane i Austersjøen, seinare også danske kjerneprovinsar som Skånelandene ved
Freden i Roskilde i 1658.

Sviket til adelen under Karl Gustav-krigane gav von for eit statskupp der kong
Fredrik III velta den gamle forfatninga og innførde eineveldet med stønad frå
borgarskapen. Ein ny embetsadel voks fram med gunsten frå kongane og borgarane i
byane fekk etter kvart auka innverknad. Landet var prega av den kulturelle
påverknaden frå Frankrike og av den tyskprega forvaltninga til kongane. Med
opphevinga av stavnsbandet og seinare med andre reformer innanfor landbruket
fekk landet ein økonomisk framgang. Framgangen vart avbrote då engelskmennene
tok den danske flåten. Dette og Københavns bombardement tvang Danmark i armane
på Napoleon, mens Sverige allierte seg med England. Med freden i Wien i 1815
vart unionen mellom Danmark og Noreg oppløyst. Forut for dette kom
statsbankerotten i 1813, men likevel vart perioden ei oppgangstid for t.d. dansk
filosofi, dikt- og biletkunst (gullalderen).

Etter freden i Wien utgjorde det danske monarkiet kongeriket og hertugdøma
Slesvig, Holstein og Lauenborg og dessutan koloniane. Slesvig har vore eit dansk
len med både dansk- og tysktalande folkesetnad, mens Holstein og Lauenburg var
tyske len og dermed medlemmer av det tyske forbundet. Tysksinna i
stenderforsamlingane i Slesvig og Holstein ønskte eit sterkare samband til
Tyskland. Den danske politikken derimot var splitta mellom den konservative
Heilstatspolitikken og den nasjonalliberale Ejderpolitikk. Heilstatsfolka ville
ivareta den dansk-tyske heilstaten med den danske kongen som hertug i Slesvig og
Holstein. Ejderfolka ville sameine Slesvig med Danmark i ein dansk nasjonalstat.
Tyske og danske nasjonalliberale stod kvarandre imot. Spørsmålet var om Slesvig
skulle vere dansk eller tysk. Dette førde til eit opprør mot Danmark og den
første slesvigske krig. Då Danmark fekk stønad frå England og då utviklinga til
krigens fall ut til dansk føremon, vart status quo oppretta på nytt. I
London-protokollen frå 1852 måtte Danmark love å ikkje knytte Slesvig eller
Sønderjylland nærare til kongeriket enn Holstein. I samband med revolusjonane i
Europa i (1848) fekk Danmark ei fri og demokratisk styreform i 1849.

Dei underliggjande skiljelinene var likevel ikkje fjerna og i 1864 braut den
andre slesvigske krigen ut. No hadde ikkje landet engelsk stønad, skandinavismen
førte heller ikkje til militær hjelp og den danske hæren leid ei rekkje
audmjukande nederlag spesielt i kampane ved Dybbøl. Resultatet vart tapet av
hertugdøma inkludert den dansktalande delen av Slesvig. Dermed var Danmark blitt
ein fullstendig dansk småstat.

Kring 1870 kom industrialiseringa i gang i Danmark og vart sett i verk ved at
ein la til eit tett nett av jernbane-, ferje- og fraktbåtsamband mellom
landsdelane. Samtidig innebar oppsvinget i landbruket at kjøpekrafta auka hjå
folkesetnaden på land. Og ettersom oppdelinga medførte eit overskot av menneske,
fekk dei næringsdrivande i byane ein kjærkomen reserve av billeg arbeidskraft. Å
huse alle desse nye innflyttarane skjedde svært tilfeldig og ei rekkje epidemiar
herja København og dei større provinsbyane. Takka vere kloakksystem, skiping av
skular og utbygging av helsevesenet fekk ein etter kvart kontroll over
sjukdommane. På arbeidsmarknadsfronten lukkast det å dempe uroa ettersom det
danske arbeidsmarknaden i samband med Storkonflikten i 1899 fekk avtalen sin der
fagrørsla godtok retten til å leie og dele inn arbeidet og arbeidarane fekk rett
til å organisere seg.

Danmark heldt seg utanfor første verdskrig og levering av utstyr til dei
krigførande landa gav arbeid og inntekt til mange. Etter kvart fekk kvinnene i
1915 også stemmerett. Det tyske nederlaget i 1918 medførte ei folkeavrøysting
slik at Nordslesvig ved Slien vart sameint med Danmark igjen, men vilkåra for
avrøystinga innebar at det vart skipa eit tysk mindretal i Danmark og eit dansk
i Tyskland. Den økonomiske krisa i 1930-åra førte med seg massearbeidsløyse, men
også betring av «samfunnets støtter» til dårleg stilte. Med atterreisinga av dei
europeiske stormaktene kom det igjen fart i produksjonen i Danmark og ved
krigsutbrotet i 1939 var dei fleste optimistiske. Sjølv om Danmark vart okkupert
i 1940 vidareførte landet si eiga regjering inntil 1943, men det oppstod etter
kvart ei så sterk motstandsrørsle at landet kunne teljast med av dei allierte
landa som oppretta SN i 1945. Den 17. juni 1944 erklærte Island seg som
sjølvstendig nasjon og dette vart godteke av den danske regjeringa i 1945.

I åra etter var Europa delt, både ideologisk og etter landegrenser. Frykta for
Sovjetunionen førte til at Noreg og Danmark valde å melde seg inn i NATO i 1949.
Det gav samtidig landet tilgang til Marshallplanen som var meint som ein stønad
til atterreising av dei europeiske landa. Det skapte gode tider i landet og
kommunismen mista etter kvart taket på dei breie lag av folkesetnaden.
Storpolitisk var situasjonen fastlåst og det gav svært få moglegheiter for
manøvrering i dansk utanrikspolitikk, men på det økonomiske området var det rom
for endringar. I laupet av 1960-åra kom ein i gang med drøftingane om dansk
deltaking i EF (seinare EU) og i 1972 stadfesta ei folkeavrøysting opptakinga av
Danmark til fellesskapen. Ved fleire seinare høve vart samarbeidet utvida
trinnvis.

Då jernteppet fall i 1989, Tyskland vart samanført i 1990 og Sovjetunionen vart
oppløyst vart det i dei følgjande åra skapt heilt nye vilkår for dansk
utanrikspolitikk som vart langt meir aktiv: Dette inneber støtte til dei
baltiske landa, utvidinga av NATO, auka integrering i EU og militær deltaking i
aksjonar på Balkan, i Afghanistan og Irak. I fleire bølgjer fekk landet ei sterk
straum av utlendingar som kom dels som flyktningar og dels som innvandrarar. I
starten vart det sett på som eit reint praktisk problem å huse og integrere
menneska frå framande kulturar, men etter kvart viste det seg at innvandringa
skapte enkelte problem. Diskusjonen om kva politisk line ein skulle leggje i
innvandringsspørsmålet prega særleg folketingsvalet i 2001, men er stadig vekk
eit aktuelt debattema med høg temperatur i dansk politikk.

Danmark er eit konstitusjonelt monarki, og det politiske systemet i landet tek
utgangspunkt i grunnlova i landet av 1849, seinare revidert tre gonger. Sidan
revisjonen i 1953 har Danmark hatt eit parlamentarisk eittkammersystem. Som i
andre parlamentariske demokrati vert maktfordelingsprinsippet følgt, og §3 i
grunnlova sett rammene for dei tre statsmaktene: den utøvande makta, som ligg
hjå monarken; den lovgjevande makta, som ligg hjå monarken og Folketinget i
sameining; og den dømmande makta, som ligg hos domstolane. Sjølv om den
lovgjevande makta formelt sett vert delt mellom parlament og monark er likevel
rolla til monarken i praksis å underteikne dei lovene som Folketinget vedtek.
Den utøvande makta er også berre formelt hjå monarken, og etter det såkalla
«systemskiftet» i 1901 har monarken utpeikt ministrar med basis i den politiske
samansetjinga til Folketinget.

Som eit konstitusjonelt monarki har Danmark ein monark som statsoverhovud.
Monarken er formelt leiar for den praktiserande makta, noko som i praksis vert
gjort gjennom at monarken, tronfølgjaren og regjeringa møtest til statsråd ein
gong i månaden. Sidan Påskekrisa i 1920 har desse måtane berre hatt ein
seremoniell funksjon, og monarken blandar seg ikkje inn i dei politiske
avgjerslene. Sidan 1972 har dronning Margrethe II vore dansk monark.

På vegne av monarken vert den utøvande makta leidd av ein statsminister, som
også er regjeringssjef. Regjeringa treng inkje aktivt fleirtal i Folketinget,
men må gå ved mistillitsforslag. Tradisjonelt har Danmark hatt
mindretalsregjeringar som har fått støtte frå parti utanfor regjeringa. Den
noverande regjeringa blei danna 3. oktober 2011 gjennom ein koalisjon av
Socialdemokraterne, Det Radikale Venstre og Sosialistisk Folkeparti støtta av
Enhedslisten med Helle Thorning-Schmidt som statsminister.

Den reelle lovgjevande makta i Danmark ligg hjå parlamentet, som sidan 1953 har
hatt eitt kammer – Folketinget. Før denne tida hadde landet også eit overhus,
Landstinget. Folketinget har 179 medlemmer, derav 175 kjem frå sjølve Danmark.
Dei siste fire plassane vert delt mellom representantar valt frå Færøyane og
Grønland. 135 av Folketingsmedlemene vert valt i høvestalval i 10 valområde, og
inndelinga følgjer D'Hondt-metoden. Desse vert kalla kretsmandat. Dei resterande
40 mandata er såkalla tilleggsmandat, som ver delt inn etter
Sainte-Laguë-metoden mellom parti som har anten 1) fått minst eitt kretsmandat,
2) har fått minst like mange stemmer som den gjennomsnittlege mengda gyldige
stemmer i minst to av tre landsdelar, eller 3) fått minst to prosent av stemmene
på landsbasis.

Folketinget vert leidd av eit presidium på ein leiar og fire nestleiarar. Sidan
valet i 2007 har Thor Pedersen (V) vore leiar av Folketinget.

Folketinget held til på Christiansborg slott i det sentrale København, saman med
Højesteret og Statsministeriet.

Danmark har eit fleirpartisystem, og ved valet i 2007 vart åtte parti
representerte i Folketinget (i tillegg til to grønlandske og to færøyske parti).
Dei fire mest tradisjonsrike partia i Danmark er Venstre, Socialdemokraterne,
Det Konservative Folkeparti og Radikale Venstre.

Venstre er det største partiet i Danmark, og har sidan 2001 hatt regjeringsmakta
i samarbeid med Det Konservative Folkeparti. Førstnemnte er eit
sentrum-høgre-parti, og er det klart leiande partiet på ikkje-sosialistisk side.
Det vert leidd av statsminister Lars Løkke Rasmussen. Det Konservative
Folkeparti er som namnet ymtar basert på konservatisme, og vert leidd av Lene
Espersen.

Det største partiet på venstresida er Socialdemokratiet, leidd av Helle
Thorning-Schmidt. I perioden 1924-2001 var sosialdemokratane det største partiet
i Danmark, og hadde også dei fleste regjeringane. Partiet har sterke historiske
band til Landsorganisasjonen i Danmark, sjølv om desse ikkje lenger formelt har
samband.

Til venstre i Folketinget står Socialistisk Folkeparti, leidd av Villy Søvndal.
Desse svarar til omtrent det norske SV. Enda lenger til venstre i Folketinget er
Enhedslisten, eit valsamarbeid mellom Danmarks Kommunistiske Parti,
Venstresocialisterne og Socialistisk Arbejderparti.

Dei to sentrumspartia representert i Folketinget er Liberal Alliance og Det
Radikale Venstre. På den høgreradikale sida står Dansk Folkeparti, leidd av Pia
Kjærsgaard. Sistnemnte spring ut av Fremskridtspartiet, som tidlegare hadde
tilsvarande rolle i dansk politikk.

Danmark er delt inn i fem regionar og 98 kommunar. Regionane vart danna i 2007,
og erstatta 13 fylke (dansk: «amt»). Til same tid gjekk det føre seg ei
omfattande kommunesamanslåing der 270 kommunar vart slegne saman til 98 større
einingar.

Kvar region vert styrt av eit 41 medlemmer stort regionsråd, dersom politiske
leiar har tittelen regionsrådsformand. Den klart viktigaste oppgåva til
regionane er å organisere helse- og sosialvesenet. Regionane driv ikkje inn
skatt på eigenhand, men er finansierte via staten og kommunane.

I tillegg er Færøyane og Grønland ein del av kongeriket Danmark. Desse har begge
utstrekt sjølvstyre i Det danske Riksfellesskap, men har ikkje ein sjølvstendig
utanrikspolitikk.

I tillegg til det Danmark som ligg i Skandinavia høyrer også dei to sjølvstyrte
områda Grønland og Færøyane til gjennom Riksfellesskapet. Områda høyrer ifølge
§1 i grunnlova til Kongeriket Danmark og deler derfor grunnlov og statsoverhovud
med Danmark. Dei to områda har likevel begge si eiga regjering leidd av høvesvis
ein Landsstyreføremann (Grønland) og ein Lagmann (Færøyane). Færøyane fekk indre
sjølvstyre i 1948 og Grønland i 1979. Dei to områda er likevel ikkje fullt ut
uavhengige, t.d. skal folkeskulane i tillegg til det lokale språket undervise i
dansk, begge område mottek subsidiar (blokktilskot) frå Danmark og
utanriksforhold vert ivaretekne som hovudregel av regjeringa i København.

Det danske forsvarsbudsjettet for 2010 hadde ei total ramme på ca. 23 milliardar
danske kroner, og forsvarsutgiftene utgjer dermed 1,06 prosent av BNP. Det
danske forsvaret utgjer de fire våpengreinene Hæren, Hjemmeværnet, Søværnet og
Flyvevåbnet. Danmark har verneplikt for menn, men langt frå alle må avtene
plikten – kven som må inn vert avgjort via loddtrekning på sesjon. Kvinner (og
mennene som «vann» loddtrekkinga) kan velje å avtene frivillig militærteneste.
Årleg avtener om lag 6 500 unge danske kvinner og menn militærteneste.
Tenestetida er på fire månader.

Danmark vart med i NATO ved opprettinga i 1949. Etter slutten på den kalde
krigen har landet spelt ei aktiv rolle i internasjonale operasjonar, mellom anna
i invasjonen av Irak, krigen i Afghanistan, Kosovo (KFOR) og Libanon (UNIFIL).

I 1973 vart Danmark med i det dåverande EF (føregangaren til EU), men danskane
har sidan vist seg å vere noko lunkne til den europeiske integrasjonen. I 1992
stemte det danske folk nei til Maastricht-traktaten. Danskane har heller ikkje
slutta seg til Eurosystemet, etter at 53,2 % stemte imot i ei folkerøysting i
2000.

Danmark er mellom dei 51 landa som har vore med i SN allereie frå skipinga av
SN-pakta i 1945. Danskane er også aktive i det nordiske samarbeidet i Nordisk
Råd, og NATO, EU, FN og Norden utgjer dei fire hovudpilarane i dansk
utanrikspolitikk. Danmark er i tillegg med i ei rekkje andre internasjonale
organisasjonar, slik som Verdsbanken, Det internasjonale pengefondet,
Verdshandelsorganisasjonen, Organisasjonen for tryggleik og samarbeid i Europa,
Organisasjonen for økonomisk samarbeid og utvikling og Europarådet.

Flagget til Danmark kallast Dannebrog, og skal etter legenda ha falle ned frå
himmelen under eit av slaga til Valdemar Sejr i Estland. Det vert rekna som det
eldste flagget i Europa i ubroten bruk. Dannebrog er eit tradisjonelt nordisk
krossflagg, og tente mellom anna som inspirasjon til det norske flagget.

Det danske riksvåpenet er samansett av tre gåande, blå løver med raude tunger og
er krona med gyldne kroner. Det eldste dokumenterte bruket av riksvåpenet er frå
regjeringstid under Knut VI i 1190. Den siste større endringa av riksvåpenet kom
i 1819, då den norske løva vart teken ut.

Elefantordenen er den høgste utmerkinga i Danmark. Ho vert til vanleg berre delt
ut til kongelege og statsoverhovud. Deretter kjem Dannebrogordenen. Av dei
militære danske medaljane er Forsvarets Medalje, Forsvarets medalje for
Tapperhed, Medaljen for udmærket lufttjeneste og Forsvarets Hæderstegn for god
tjeneste.

Danmark og Noreg har alltid hatt tette politiske og kulturelle band. Allereie i
norrøn tid var danskekongane reelle herskarar over Noreg i lange periodar, og
spesielt Oslofjordområdet var lenge under dansk overherredømme. Med
Kalmarunionen, som var innstifta av dronning Margrethe i 1397, kom heile Noreg
under utanlandsk overherredømme, og etter unionsoppløysinga i 1536 vart Noreg i
praksis ein dansk provins. Frå innføringa av eineveldet i 1660 vart heile
Danmark-Noreg gjort til ein einstaka stat, samtidig som riket i større grad vart
sentralstyrt frå København. Unionen mellom Danmark og Noreg varte heilt fram til
1814, då kong Fredrik VI som ein tapande part i Napoleonskrigane måtte avstå
Noreg til Sverige igjennom Kielfreden.

På 1800-talet stod skandinavismen sterkt i Norden, og i 1848 deltok norske
friviljuge på dansk side under den første slesvigske krig. Under den andre
slesvigske krig femten år seinare vart danskane likevel overlatne til seg sjølv
av svenskane og nordmennene, til store protestar frå norsk åndsliv med Bjørnson
og Ibsen i spissen. I 1876 gjekk Noreg med i den skandinaviske myntunionen, noko
som gjorde at dei tre nordiske landa hadde felles omløp av setlar og mynt fram
til kring første verdskrig. Norsk litteratur var på denne tida også prega av
strøymingar frå Danmark, mellom anna med Georg Brandes som ei stor
inspirasjonskjelde for Ibsen, Kielland og Lie. Riksmålsrørsla til Bjørnson, som
vart oppretta i 1907 som ein reaksjon på stiftinga av Noregs Mållag året før,
gjorde ein energisk innsats for å halde norsk skriftspråk så nært dansk som
mogleg. Riksmålet og den dansk-norsk språk, såkalla «dannet dagligtale» har
klare røter i dansk.

Danmark og Noreg vart begge okkuperte av Tyskland under andre verdskrig. I
etterkrigstida har landa hatt eit nært og godt samband, og samarbeider mellom
anna forsvarspolitisk gjennom NATO. Danmark og Noreg er også viktige
handelspartnarar, og i 2007 var den samla verdien av Noregs totale vareeksport
til Danmark på kring 19 milliardar norske kroner. Dette gjorde Danmark til
Noregs sjette største eksportmarknad. Viktige varer Noreg eksporterer over
Skagerrak er råolje, elektrisitet, fisk, halvfabrikat og verkstadprodukt. Danske
turistar er på si side viktige for norsk turistnæring, og danskane utgjorde i
2006 nesten 14 % av alle utanlandske ferie- og fritidbesøkjande til Noreg.

Danmark har ein blandingsøkonomi med stor grad av frihandel, og levestandarden
er over gjennomsnittet i Europa. Landet hadde i 2007 eit BNP på 311,6 milliardar
amerikanske dollar (197,3 milliardar USD justert for kjøpekraftsparitet).

I følgje Verdsbanken har Danmark den mest fleksible arbeidsmarknaden i Europa,
og det er enkelt både å tilsetje ny arbeidskraft og å nedbemanne. Denne
politikken vert kalla «flexicurity». Den danske arbeidsstokken tel omtrent 2,9
millionar mann, og pr. desember 2009 var arbeidsløysa på 7,4 % – om lag 2,5
prosentpoeng under EU som heile. Målt i part av folkesetnaden som har høgare
utdanning har danskane den best utdanna arbeidsstyrken i verda.

Danmark har det høgste skattenivået i verda, og for personar i dei høgste
inntektsgruppene kan skatteprosenten kome opp i 62,3 (inkludert 8 %
trygdeavgift). Toppskatten slår inn ved inntekter over 347 200 danske kroner.
Det er også skatt på finansinntekter slik som aksjeutbytte, her varierer
skatteprosenten mellom 28 og 45.

Dansk krone (valutakode: DKK, vert igjen delt inn i 100 øre) har vore valuta i
Danmark sidan 1874. Gjennom Den europeiske vekslingsmekanismen er den danske
krona tett knytt mot euroen, og vekslingskursen ligg alltid på omtrent 7,45
kroner per euro. Dette oppnår ein ved å leggje pengepolitikken svært tett opp
imot politikken til den Den europeiske sentralbanken. Danmark møter krava som
skal til å ta del i eurosamarbeidet, men i ei folkerøysting i september 2000
valde folket med knapp margin å behalde krona.

Danmark hadde i 2008 ei samla innvinning av mineralske råstoff på ca. 40
millionar kubikkmeter. Hovuddelen av desse er sand, stein og grus, som vert
brukt i bygg- og anleggssektoren. Danmark er også ein petroleumsnasjon, med ein
produksjon i Nordsjøen som i 2008 var på 16,7 millionar kubikkmeter olje og 8,9
milliardar normalkubikkmeter naturgass. Tempoet på oljeutvinninga er likevel
søkkande, og med kjente reservar av olje- og naturgass på høvesvis 200 millionar
m3 og 7,1 milliardar Nm3 vil Danmark ikkje lenger vere sjølvforsynt kring 2020.

I det danske jordbruket dominerer kornartane kveite og bygg. Det årlege utbyttet
av desse har lege på om lag 9 millionar tonn sidan 1990-talet. Av rotfruktene
har likevel den årlege hausten gått ned frå kring 12 millionar tonn i 1990 til 4
millionar tonn i 2008. Av fisk – hovudsakleg tobis, brisling, sild, blåskjel,
kolmule og atlanterhavstorsk – fanga danske fiskarar i 2008 knappe 700 000 tonn;
overfiske og dertil lågare kvotar har gjort at totalfangsten er vorte meir enn
halvert sidan år 2000. I skogbruksnæringa i Danmark vart det i 2008 avverka ca.
2,37 millionar m3. Kring 80 % av dette var barskog.

Den danske sentralbanken kallast for Danmarks Nationalbank, og vart grunnlagt i
1818 for å bringe orden i økonomien etter Statsbankerotten i 1813. Sentralbanken
vart fullt ut uavhengig i 1936, og utviklar pengepolitikken uavhengig av
regjeringa og Folketinget. Hovudoppgåva til banken er å oppretthalde ein stabil
valuta og dessutan å regulere pengesirkulasjonen og kredittmarknaden.

Dei første danske bankane oppstod på 1700-talet, men det var først på midten av
1800-talet det vart fart i det private bankvesenet. På denne tida oppstod
Privatbanken, Den Danske Landmandsbank og Kjøbenhavns Handelsbank; tre
forretningsbankar som kom til å dominere dansk bankvesen fram til 1990. På sida
av forretningsbankane oppstod det også ei mengd spare- og andelskassar. Desse
retta seg mot private hushald, handverkarar og landbrukssektoren, og hadde
opphavleg ein langt meir moderat og konservativ profil enn dei store bankane. I
laupet av 1960-talet minska skiljet på bankar og sparekassar, og frå 1975
forsvann dei juridiske avgrensingane på verksemda til sparekassane.

Dei største bankane i Danmark er Danske Bank, FIH Erhvervsbank, Jyske Bank,
Nordea Bank Danmark, Nykredit og Sydbank.

Det danske vegnettet vert delt inn i statsvegar og kommunevegar. Lengda på
førstnemnte var pr. 1. januar 2008 på 3 817 km, og de høyrer administrativt
innunder det danske Vejdirektoratet. 45% av vegtrafikken i landet vert avvikla
på statsvegane, sjølv om desse berre utgjer 5 % av det samla vegnettet i landet.
Dei danske kommunevegane høyrer til dei 98 kommunane i landet, og har ei total
lengd på knappe 70 000 km. Danmark har også grovt rekna 24 000 km med
privateigde fellesvegar. Av statsvegane har 1062 km status som motorveg, og
halvparten av desse har minst fire køyrefelt.

Fem europavegar går gjennom Danmark: E20 (Esbjerg–Øresundbrua), E39
(Hirtshals–Aalborg), E45 (Frederikshavn–Padborg), E47 (Helsingør–Rødby) og E55
(Helsingør–Gedser).

Danmark fekk si første jernbanestrekning i 1847 då Vestbanen opna mellom
København og Korsør. Seinare har det danske jernbanenettet vakse til å ha ei
total sporlengd på 3 240 km, med om lag 2 700 daglege tog og 38 000 daglege
tilkomstar og avgangar. Meir enn 170 millionar passasjerar vert årleg
transportert på det danske jernbanenettet.

Det danske jernbanenettet vert styrt og heldt ved like av Banedanmark. Nettet er
berre delvis elektrifisert, og dette fører til at hovudparten av intercity-toga
framleis vert drivne av diesel, også på elektrifiserte strekningar. DSB
(tidlegare Danske Statsbaner) er det statlege danske jernbaneselskapet, og desse
har det operative ansvaret for offentleg passasjertrafikk i landet. Verksemda
til DSB femner også om S-toga, som er lokaltognettverket i København og
omlandet. Øresundsbanen, mellom København og Malmö i Sverige, vert operert av
dotterselskapet DSBFirst. Med Københavns metro, opna 2002, har også Danmark fått
tunnelbane.

Dansk sivil flytrafikk er underlagt Statens Luftfartsvæsen (SLV). Landet har
åtte flyplassar med rutetrafikk, der Københavns lufthamn (Kastrup) og Billund
lufthamn er dei største. Staten driv også Bornholms lufthamn, og det er dessutan
tre flyplassar på Grønland og på Færøyane med internasjonal trafikk. Den danske
staten eig 14,3 % av det fellesnordiske flyselskapet Scandinavian Airlines
System.

Sjøfart har alltid vore ein viktig del av den danske økonomien. Den danske
handelsflåten femner 500 skip på til saman 10 millionar dwt, og har ein
gjennomsnittleg alder på ca. sju år. Som ein øynasjon har Danmark også eit
omfattande ferjenettverk, både innanriks og utanriks. Mellom Noreg og Danmark er
det ferjesamband på strekningane Frederikshavn–Oslo (Stena Line),
Hirtshals–Kristiansand, Hirtshals–Larvik og København–Oslo.

Turistar i Danmark omsette i 2006 varer og tenester for 72,6 milliardar danske
kroner, omtrent likt fordelt mellom danske og utanlandske turistar.
Feriereisande stod for omtrent 2⁄3 av denne omsettinga. Turismen i Danmark
skaper direkte og indirekte omtrent 127 000 arbeidsplassar og står for omtrent
3,9 % av den samla verditilveksten i landet. Ferierande frå nabolanda Tyskland,
Noreg og Sverige står til saman for 2⁄3 av omsettinga i den danske
turistnæringa.

Danske offisielle heilagdagar følgjer av heilagdagane til Folkekyrkja. Desse er
i hovudsak samanfallande med heilagdagar i Noreg, med det unntak at Danmark også
har Bededag fjerde fredag etter påske. Grunnlovsdagen den 5. juni er ikkje
lenger offentleg fridag, mens 1. mai berre er fridag for nokre grupper. Som i
Noreg er det eigentleg halv dag før heilagdagar (julaftan og nyårsaftan), men
dei fleste danskane har likevel fri desse dagane.

Den offentlege finansierte forskinga i Danmark står for ca. 11 000 årsverk, og
mesteparten vert finansiert direkte over statsbudsjettet. I 2008 var denne
potten på omtrent 15 milliardar danske kroner, derav 55 % gjekk direkte til
universiteta. Dette gjer at offentlege tildelingar til forsking og utvikling
ligg på kring 0,9 % av BNP. Utgiftene frå næringslivet til forsking og utvikling
var i 2007 tilsvarande 1,9 % av BNP, og omfatta nærare 20 000 årsverk. Dei
viktigaste forskingsområda, målt i delar vitskapelege stillingar, var til same
tid medisin og naturvitskap.

Danske vinnarar av Nobelprisen i medisin er Niels Ryberg Finsen (1903), August
Krogh (1920), Johannes Fibiger (1926), Henrik Dam (1943) og Niels K. Jerne
(1984). I fysikk har Niels Bohr (1922) og Aage Niels Bohr og Ben Roy Mottelson
(1975) vunne prisen, mens Jens Christian Skou vann i kjemi i 1997.

Eldre notable danske forskarar av er mellom anna fysikaren Hans Christian Ørsted
og astronomane Tycho Brahe og Ole Rømer.

Den danske folkeskolen utgjer ein eittårig barnehageklasse, ein niårig
grunnskole og ein eittårig friviljug 10. klasse. Frå skuleåret 2009/10 har
barnehageklassen vore obligatorisk, slik at Danmark har ti års obligatorisk
skolegang. Undervisningsplikta i Danmark byrjar det året barnet fyller seks. Den
offentlege skulen vert supplert av såkalla frie grundskoler og efterskoler, som
vert finansiert delvis av det offentlege og delvis gjennom brukarbetaling.

På vidaregåande skule-nivå (dansk: gymnasiale uddannelser) finst det fire liner.
Tre av desse (stx, hhx og htx) er treårige, mens det fjerde (hf) er toårig og
tenkt for dei som har det ekstra, friviljuge året i grunnskulen. Alle dei fire
linene fokuserer på førebuingar til høgare utdanning, men med noko ulikt fagleg
fokus. Kvar skole tilbyr også ei rekkje studieretning- og valfag innanfor kvar
line. Attmed vanleg vidaregåande skule finst det også yrkesfagleg utdanning
(dansk: erhvervsuddannelse), som er svært praktisk retta og individuelt tilpassa
interessene og ferdigheitene til den einskilde eleven.

Høgare utdanning i Danmark vert kalla for videregående uddannelse. Med
Københavns Universitet, Aarhus Universitet, Syddansk Universitet, Aalborg
Universitet, Roskilde Universitetscenter, IT-Universitetet og Danmarks Tekniske
Universitet har landet sju universitet, i tillegg til ei rekkje høgskular.
Høgskulane som tilbyr fleire utdanningar vert omtalt som CVU, Center for
Videregående Uddannelse. All offentleg utdanning i Danmark er gratis.

Videregående uddannelse kan delast inn i tre hovudretningar: korte, mellomlange
og lange utdanningar. De korte utdanningane varer stort sett i to år, og er ofte
innanfor fag som økonomi, helsefag, IT, design og teknologi. Dei mellomlange er
ofte yrkesretta, og går over tre til tre og eit halvt år. Dei fleste mellomlange
utdanningane har praksis under delar av studieløpet, og fører som oftast fram
til ein professionsbachelor. Døme på mellomlange utdanningar er sjukepleie,
ingeniør, lærar og journalist. Dei lange utdanningsløpa går over fem til seks år
og er av teoretisk karakter. Desse vert som regel undervist ved universiteta, og
utgjer ei treårig bachelorgrad og ei toårig kandidatutdanning (sistnemnte svarar
tilmastergrad i Noreg). Døme på dei lange utdanningane er lege, tannlege,
sivilingeniør og høgare grader i humaniora og naturvitskap.

Danmark har grunnlovsfesta presse- og ytringsfridom, og i 2009 hamna Danmark på
førsteplass på organisasjonen pressefridomsindeksen til Reporterar utan grenser.

Danske dagsaviser femner Morgenavisen Jyllands-Posten, Berlingske Tidende,
Politiken, Ekstra Bladet, Dagbladet Information og B.T.. Av vekeavisene kan
nemnast Weekendavisen og den engelskspråklege The Copenhagen Post. Gratisavisa
metroXpress har sidan lanseringa i 2001 teke den danske mediamarknaden med
storm, og er pr. 2009 den mest lesne avisa i landet på kvardagar.

Danmarks Radio (DR) er allmennkringkastar i Danmark. DR er lisensfinansiert, og
står bak TV-kanalar som DR1, DR2 og DR Update. DR har også fire landsdekkjande
radiokanalar: P1 som den «seriøse» nyhende- og debattkanalen; P2 som ein kanal
for smal kultur som klassisk musikk og jazz; P3 som ein kanal for underhalding
og populærmusikk; og P4 som ein paraply for lokalradioen til DR.

DR-konkurrenten TV 2 vart skipa i 1988, og er den mest populære TV-kanalen i
landet. TV 2 er reklamefinansiert, og er som DR statseid. Den danske
TV-marknaden vert dominert stort av DR og TV 2, og andre kanalar (som TV3 og
SBS' Kanal 4, Kanal 5 og 6'aren) er små jamførte.

Alle som bur i Danmark har rett til offentleg finansierte helsetenester. Dette
spenner frå gratis behandling hos allmennlegar til tilskot til ting som
medisinar, tannlegehjelp og fysioterapi. Danmark har også ei offentleg
reisesjukeforsikring. Danmark har fritt sjukehusval, og pasientane kan også på
nokre vilkår få dekt behandling på private eller utanlandske sjukehus. De danske
regionane har ansvaret for drifta av sjukehusa og for praktiserande legar,
psykologar, kiropraktorar o.l., mens kommunane har ansvaret for heimesjukepleie,
behandling av rusmisbrukarar, haldningsskapande tiltak og enkelte administrative
oppgåver.

Gjennomsnittleg levealder for danske menn er 76,3 år, mens det for kvinner er
80,7 år. Levealderen i Danmark har gjennomgått til dels kraftige variasjonar i
etterkrigstida. Mens levealderen i 1960 var blant de høgste i verda, fall talet
til eit av dei lågaste i Vest-Europa i følgjande tiår. Seinare har levealderen
likevel auka igjen, og i perioden 1999-2009 har gjennomsnittleg levealder auka
med 2,6 år for menn og 3,0 år for kvinner.

Kreftsjukdommar står for ein fjerdedel av alle dødsfall i Danmark, og til saman
55 % av alle dødsfall skuldast anten kreft eller hjarte- og karsjukdommar.
Mengda dødsfall som følgje av hjartesjukdommar har gått ned dei seinare åra,
mens mengda døde av kreft har hatt motsett utvikling.

Mengda registrerte danskar som lever med HIV/AIDS var i 2006 på 4746 personar.
Talet på HIV-positive har vore relativt stabilt sidan midten av 1990-talet, mens
mengda som er vorte diagnostisert med AIDS har gått ned i same periode.

Den friviljuge sektoren er stor i Danmark, og omtrent ein tredjedel av
folkesetnaden utfører friviljug arbeid. Den største parten av desse er
sysselsette i idrettslag (11 % av folkesetnaden), mens nest størst er friviljuge
lag i lokalsamfunnet og organisasjonar innanfor helse og sosial (begge på ca.
6 % av folkesetnaden). Dei fleste som deltek i friviljug arbeid bruker mellom 10
og 15 timar i månaden på dette arbeidet.

På grunn av eit manglande sentralt register over friviljuge organisasjonar er
det noko usikkert kor mange slike organisasjonar det er i Danmark. I ei
omfattande registrering av sivile organisasjonar i Fyns amt i 2004 vart det
likevel registrert 5764 lokale og regionale samskipnader, 600 sjølveigde
institusjonar og 582 allmennyttige fond, og om desse tala er representative for
Danmark som heile har landet kring 65 500 samskipnader, 6800 sjølveigde
institusjonar og 6600 allmennyttige fond. I tillegg kjem knapt 3000
landsorganisasjonar.

Dansken Fredrik Bajer vann i 1908 Nobels fredspris. Han leidde ei rekkje sosiale
reformrørsler og -organisasjonar, og var mellom anna ein av initiativtakarane
for Det internasjonale fredsbyrået.

Ein stadig større del danskar bur i byar. 4,8 millionar, eller 87 % av
folkesetnaden, bur pr. 2009 på stader med meir enn 200 innbyggjarar. Over
halvparten av folkesetnaden – 56 % – bor i ein av dei 63 byane i Danmark med
meir enn 10 000 innbyggjarar, mens 30 % bor i småbyar med mindre enn 10 000
innbyggjarar. Delen danskar som bur i landdistrikt har gått noko ned den siste
tiårsperioden, frå 15 % i 1999 til 13 % i 2009.

Danmarks heilt klart mest urbaniserte område er det såkalla Hovedstadsområdet,
som inkluderer hovudstaden København og nabokommunane Frederiksberg,
Albertslund, Brøndby, Gentofte, Gladsaxe, Glostrup, Herlev, Hvidovre,
Lyngby-Taarbæk, Rødovre, Tårnby og Vallensbæk, i tillegg til byane Ishøj og
Greve Strand og delar av Ballerup, Søllerød og Værløse. Dette området har nesten
1,2 millionar innbyggjarar, noko som svarar til 21 % av den samla folkesetnaden
i Danmark.

Særleg i etterkrigstida hadde dansk design ei høg stjerne internasjonalt.
Scandinavian design var eit kvalitetskjenneteikn, og Lunningprisen var av dei
høgste utmerkingane innan stilretninga. Arkitekten Jørn Utzon (1918-2008) er
mest kjent for Operahuset i Sydney, mens arkitekten og møbeldesignaren Arne
Jacobsen (1902-1971) laga både stolar, lamper og hus.

Det første litteraturen i Danmark stammar frå nedskrivingar av segn og
folkeeventyr ein kjenner frå 1100-og 1200-talet. Ein del av den første danske
litteraturen er derfor også dei islandske sagaene og Snorre Sturlasson, fordi
den nordiske kulturarven og forteljarkunst var lik på dette tidspunktet.
Absalons krønikeskriver frå 1100-talet, Saxo Grammaticus, er den første store
danske forfattaren, sjølv om han skreiv på latin. Noko dansk litteratur er kjent
frå mellomalderen elles, men først i laupet av den gryande opplysningstida byrja
den danske litteraturen for alvor med komediane til Ludvig Holberg, som er like
aktuelle i dag. Som forløpar for romantikken kan nemnast Johannes Ewald og Jens
Baggesen. Den internasjonalt best kjente dansken er nok forfattaren H.C.
Andersen, som byrja å skrive i romantikken og som er kjent for sine eventyr som
Den lille Havfrue og Den stygge andungen. I samband med litteraturkritikken frå
Georg Brandes og «det moderne gjennombrudd» vart forfattarane Henrik Pontoppidan
og J.P. Jacobsen dei som bestemte moten. Henrik Pontoppidan vann elles saman med
Karl Adolph Gjellerup Nobelprisen i litteratur i 1917, den same æra skulle etter
andre verdskrig gå til ein av dei viktigaste danske forfattarane i det 20.
århundre, Johannes V. Jensen.

Andre kjente danske forfattarar er Søren Kierkegaard, Gustav Wied, Martin
Andersen Nexø, Tom Kristensen, Karen Blixen og Peter Høeg.

It Hundrede I Vduaalde Danske Viser av Anders Sørensen Vedel (1591, populært
kalla «Hundreviseboka») er det eldste tilfellet av systematisk innsamling av
danske folkeminne, og var også første gong mellomalderballadar kom på trykk i
Europa. Det var likevel først på 1800-talet, etter modell av Grimm-brørne sitt
tyske Kinder- und Hausmärchen 1812-15, at den den danske innsamlinga av
folkeminne sette i gang for fullt. Danske folkeeventyr kom ut for første gong i
bokform i samlinga av Mathias Winther på 1820-talet, og tråden vart teke opp av
Svend Grundtvig frå 1840-talet og utover hundreåret. Likevel er det nok Evald
Tang Kristensen som er den viktigaste danske samlaren av folkeminne, kjent for
over åtti bøker med innsamla viser, eventyr og segn frå Jylland.

Andre kjente danske folkeminnesamlarar femner Axel Olrik, Peder Syv, Henning
Frederik Feilberg og H.P. Hansen. Dansk Folkemindesamling vart grunnlagt i 1904
som eit statleg arkiv over folkeliv og -kultur, og ivaretek livssogene, minne,
tradisjonar og musikk til alminnelege danskar for ettertida.

Dei første kjente komponistane frå Danmark var faktisk tyskarar, C.E.F. Weyse og
Friedrich Kuhlau frå slutten av 1700-talet og framover. Saman med B.S. Ingemann
og J.P.E. Hartmann vart Niels W. Gade tonegivande i dansk musikk på 1800-talet.
Carl Nielsen frå starten av 1900-talet er den einaste internasjonalt kjente
danske, klassiske komponisten.

I midten av 1900-talet gjorde Bent Fabricius-Bjerre og Jørgen Ingmann seg merka
internasjonalt. Av nyare dansk musikk kjent i Danmark eller internasjonalt kan
nemnast: Alphabeat, Anne Linnet, Aqua, D-A-D, Infernal, Junior Senior, Nik &
Jay, Kashmir, Mew, Michael Learns To Rock, Nephew, Outlandish, Safri Duo,
Saybia, Shu-bi-dua, S.O.A.P., Trentemøller, The Raveonettes, tv•2, VETO, Volbeat
og nasjonalskalden Kim Larsen.

Landets største og mest prestisjefylte teaterscene er Det Kongelige Teater,
grunnlagt 1748. Det held til på Kongens Nytorv i København og organiserer både
drama og andre former for scenekunst og musikk. Andre kjente teaterscener i
Danmark femner mellom anna Det ny Teater, Aarhus Teater og Aalborg Teater.

Danmark har gjennom Den Kongelige Ballet eit av dei leiande ballettkompania i
verda. Det vart danna allereie i 1771 som ein del av Det Kongelige Teater, og
har sidan 2008 hatt Nikolaj Hübbe som kunstnerisk leiar.

Operaen på Holmen, innvigd 2005, er operabygningen ved Det Kongelige Teaters.
Han har plass til mellom 1 492 og 1 703 tilskodarar, noko avhengig av storleiken
på orkestergrava. Kunstnerisk leiar for operaen er Kasper Holten.

Dansk film har vore med sidan den aller første stumfilmen. Asta Nielsen var den
første store danske skodespelaren i dagane stumfilmen var vanleg. Nordisk Film
vart skipa i 1906. Mellomkrigstida var prega av dei store talenta innan
skodespel Liva Weel, Ib Schønberg og Poul Reichhardt. Frå denne perioden kjem
det også film av Carl Th. Dreyer, der filmane hans særleg dreier seg om
religiøse spørsmål og den menneskelege psyken. Etter krigen vart spesielt Morten
Korch-genren og Far til Fire-filmane populære. Erik Balling kom til å prege
1970-åra med Olsen Banden-filmane og Lise Nørgaards Matador.

I 90-åra vart Lars von Trier for alvor kjent med ei rekkje filmar og rundt
hundreårsskiftet skulle Dogme-skolen kome til å gjere dansk film verdskjent og
innleie ein periode med stort fokus på dansk film.

Store nolevande filmpersonar i Danmark femner Mads Mikkelsen, Iben Hjejle,
Connie Nielsen, Jesper Christensen, Brigitte Nielsen, Sven-Ole Thorsen og Viggo
Mortensen. Av nolevande instruktørar kan nemnast: Lars von Trier, Bille August,
Thomas Vinterberg, Lone Scherfig, Susanne Bier og Ole Bornedal.

Ein dansk spesialitet er kaldtbordet. Eit dansk kaldtbord utgjer gjerne
kjøtpålegg, røykt fisk, ostar, grønsaker, brød, salatar og eit par varme retter.
Sild i ymse variantar er ei sjølvfølgje; sild med rå lauk er også mykje brukt
som forrett, spesielt til frukost (tilsvarande lunsj i Noreg – det som kallast
frukost i Noreg heiter morgenmad på dansk). Ein ekte dansk frukost skal også
innehalde øl og snaps.

Danskane er eit øldrikkande folkeslag, og i 2008 gjekk det med kring 520
millionar liter øl i Danmark. Trenden går likevel i retning av mindre
øldrikking, og ølforbruket i Danmark har gått ned med 13 % sidan 2003. Danskane
drikk også til saman 25 millionar brennevin i året, og kvar danske over 14 år
forbruker årleg øl, vin og brennevin tilsvarande 11,7 liter rein sprit. Kjente
danske bryggeri femner Carlsberg, Tuborg og Faxe.

Den organiserte idretten i Danmark byrja allereie i 1861. Den første tida var
det vanleg med både skytte-, gymnastikk-, og idrettslag, og det var ofte ei tett
kopling mellom idrett og politikk til langt inn på 1900-talet. No vert den
danske idretten organisert i dei tre landsdekkjande organisasjonane Danmarks
Idræts-Forbund (DIF), Danske Gymnastik- og Idrætsforeninger (DGI) og Dansk
Firmaidrætsforbund (DFIF). Desse samarbeider igjen i Idrættens Fællesråd, og har
som hovudinntektskjelde spelemiddel, då 39 % av overskotet i det offentlege
spelmonopolet Danske Spil går til idretten.

Fotball er den mest populære idretten i Danmark, og det danske herrelandslaget
har hatt gode internasjonale resultat, med ein kvartfinale mot Brasil i VM i
1998 som høgdepunktet. Landet har til tider også eksportert toppspelarar, slik
som mellom anna brørne Brian og Michael Laudrup og keeperkjempen Peter
Schmeichel. Ein annan folkefavoritt er sykkelsport, med sigeren til Bjarne Riis
i Tour de France 1996 som eit soleklart høgdepunkt. Segling er også populært,
der Paul Elvstrøm med sine gull i fire OL på rad vart ein folkehelt på
1960-talet. På kvinnesida er kanskje handball den mest populære idretten i
landet, og det danske kvinnelandslaget har sidan midten av 1990-talet vunne tre
OL-, eitt VM- og tre EM-gull, og dessutan fleire sølv- og bronsemedaljar.

Tre danske objekt er oppførde på Lista til UNESCOs over verdas kultur- og
naturarvstader:

Dei eldste funna i Danmark av dyrefigurar rissa i horn og bein frå eldre
steinalder viser at menneska hadde kunnskapar og skaparevne til å lage både
bilete og skulpturar. Langt seinare voks Nydamstilen fram. Den er kjenneteikna
ved spiralornamentikk og ei særeigen form for dyrefigurar. Påverknaden frå det
sentrale Europa viste seg tidleg med tyske og nederlandske målarar som kom til
landet under Christian IV og Fredrik III. Kunstnarane arbeidde i hovudsak med
portrett, men også med andre uttrykksformer. Då Kunstakademiet i København vart
oppretta i 1754 vart franskmannen Nicolas-Henri Jardin utnemnt som professor
saman med J.F.J. Saly og med dette gjorde klassisismen inntog i landet. C.W.
Eckersberg stod som den mest markante av dei danske målarane i perioden og fekk
stor innverknad på samtida og sine mange elevar. På same tid vart kjent Bertel
Thorvaldsen for skulpturane sine. I førsten av 1900-talet var andre kunstnarar
med på å setje preg på kunsten, mellom anna Anne Marie Carl Nielsen med sine
dyreskulpturar, Anders Bundgaard med Gefionspringvatnet og Edvard Eriksen med
Den lille havfrue. Av andre kunstnarar i dette hundreåret kan nemnast Jens
Ferdinand Willumsen og Joakim Skovgaard.

Danmark har museum og utstillingar i alle variantar, både ute og inne. Fleire
stader i landet finst kunstmuseum med verk av utanlandske og innanlandske
kunstnarar av verdsformat, lokalhistoriske museum og naturhistoriske museum. Det
finst museum som viser moselik og andre som viser vikingskip. Andre museum
omhandlar sjøfart, fiskeri og jernbanar samt leiketøy og motorkøyretøy. Ein del
utradisjonelle museum kan ein finne i slott, vasstårn og møller spreidd over
heile landet.

Dansk arkitektur har røter attende til vikingtida, men vart meir utprega i
mellomalderen då dei første kyrkjene i romansk og gotisk stil vart reist fleire
stader i landet. Frederik III og Christian IV inviterte hollandske og flamske
byggmeistrar og arkitektar til Danmark for å byggje slott i renessansestil. På
slutten av regjeringstida si kunne Christian IV også innføre barokkstilen. I
nyare tid viste danske arkitektar den framgansrike funksjonalismen sin. Dette
har utvikla seg til arkitekturen i dag med mellom anna Storebæltsbroen og
Operaen på Holmen.



https://nn.wikipedia.org/wiki/Morell

Morell eller søtkirsebær (Prunus avium) er ei steinfrukt. I same planteslekta,
prunus, finn ein mellom anna hegg og kirsebær. Omgrepet «morell» er opphavleg
namnet på ein gamal kirsebærsort som skal ha stamma fra Château de Moreilles i
Frankrike. Dette er eigentleg sure, mørke kirsebær (Prunus cerasus), men på
norsk vert namnet feilaktig brukt om søtkirsebær.

Morelltre veks vilt i Vest-Asia og Europa, og i Noreg langs heile kysten opp til
Nord-Trøndelag. Trea kan verta både store og gamle. Treverket er fast, tydeleg
strukturert og kan brukast i møblar, musikkinstrument, og til tredreiing.
Moreller har vorte dyrka i Noreg sidan 1700-talet.

Både treet og blada er større enn kirsebær. Fruktkjøtet er fastare enn kjøtet i
kirsebær. Fargen på frukta kan variera frå svart, brunt raudt og til gult både
hjå viltveksande og dyrka sortar. Storleiken varierer òg, men dyrka
morellfrukter er større enn dei viltveksande. Morellfrukta har ofte kløft mellom
stilken og botnen. Smaken er mild og søt, noko som gjer moreller populære blant
folk flest. Næringsinnhaldet per 100 mg er ca 10 mg C-vitamin, 173 mg kalium,
86 % vatn og 207 kJ tilført energi.

Morellen er den av norske frukttreartar som toler minst frost over jorda.
Moreller vert difor særleg dyrka der normaltemperaturen er kring 0 °C om
vinteren. Morellen blømer tidleg, i Noreg om lag i mai månad, og kan difor vera
utsett for frost i bløminga. Nokre morelltre vert nytta som prydtre for den
vakre bløminga. I Noreg vert det dyrka mest moreller i indre Hardanger, men også
noko i Telemark og Vestfold.

På Lofthus i Hardanger vert Morellfestivalen halde siste helga i juli kvart år
grunna den utbreidde morelldyrkinga i bygda og kommunen. Her vert det m.a.
avhalde NM i morellsteinspytting som er hovudattraksjonen til festivalen.



https://nn.wikipedia.org/wiki/England

England er den største og mest folkerike av dei fire nasjonane som utgjer
Storbritannia. England ligg i den søraustlege delen av øya Storbritannia, og
grensar direkte mot Wales og Skottland.

Namnet England kjem frå anglarane, eit av fleire germanske folk som kom til øya
i det 5. og det 6. hundreåret. Området var på den tida delt i fleire riker, sju
av dei blei i fellesskap omtala som Heptarkiet og var dei viktigaste. Samlinga
til eitt rike fann stad i det 8. og det 9. hundreåret, og blei rekna som
fullført under Alfred den store (regjerte 871–899).

England blir styrt direkte av det britiske parlamentet, og har lenge vore det
politiske sentrum i Storbritannia. Hovudstaden i England, London, er òg
hovudstaden i heile Storbritannia. Mot slutten av det 20. hundreår starta ein
prosess mot auka regionalt sjølvstyre i Skottland og Wales, då det blei oppretta
regionale parlament.

Historisk sett utgjer grevskapa (counties) det regionale nivået i England. Desse
utvikla seg frå gamle politiske einingar frå før samlinga av England, slik som
kongerika Sussex og Kent. Andre utvikla seg frå mellomalderlege einingar som
hertugdømma Lancashire og Cornwall. Mange grevskap hadde ein grevskapsby (county
town), og fekk namn etter denne (til dømes Nottinghamshire etter Nottingham).

Etter den industrielle revolusjonen med påfølgjande urbanisering blei det eit
stadig større sprik mellom dei gamle grensene mellom grevskapa og
busetjingsmønsteret. Det blei av den grunn nødvendig med ei rekke justeringar og
reformer i lokalforvaltninga. Den siste reforma på 1990-talet gav ei inndeling i
meir funksjonelle metropolitan counties sentrert rundt større byar (som til
dømes Greater Manchester). I tillegg til dei 6 metropolitan counties blei område
utan ein større sentralstad inndelt i 34 non-metropolitan eller shire counties.
Dei gamle grevskapa blei tekne vare på som seremonielle grevskap.

Grevskapa - både metropolitan og non-metropolitan - er igjen delt i distrikt
(metropolitan districts og non-metropolitan districts). Ei heilt ny
forvaltningseining frå 1990-talet er dei 41 unitary authorities. Det er distrikt
som har fått same administrative status som grevskap.

På det lågaste nivået i lokalforvaltinga finn ein dei verdslege sokna (civil
parishes). Desse finst likevel ikkje overalt. London og fleire andre byar har
ikkje verdslege sogn.

England har også fått ein heilt ny inndeling på eit høgare nivå enn grevskapa,
dei ni regionane. Desse har ikkje folkevalde forsamlingar som grevskapa, men
koordinerer visse lokalforvaltingsfunksjonar over større område. Regionane er
også valkretsar for val til Europaparlamentet. Eit unntak er regionen
Stor-London (Greater London), som både har ein eigen folkevald forsamling
(Greater London Authority) og ein direktevald ordførar (Mayor of London). Dei 32
London boroughs og Corporation of London utgjer lokalnivået i
hovudstadsregionen.

England dekker eit areal på 130 357 km². Landet grenser i nord mot Skottland og
i vest mot Wales. Det er skilt frå det europeiske kontinentet av Den engelske
kanalen og Nordsjøen og frå Irland av Irskesjøen.

Mesteparten av England består av lågland. Låglandsområda ligg sør og austom
Tees-Exe-linja mellom utløpet av elvene Tees og Exe, og pregast av låge kritt-
og kalksteinsåsar som Chilterns, Cotswolds, North og South Downs med fleire,
fråskild av breie leirdaler.

Det penninske høglandet dannar eit nord–sørgåande høgdedrag sentralt gjennom
Nord- og Midt-England. Berggrunnen består vesentleg av sandstein og kalkstein
frå karbontida. Høgast er fjella i nord med Cross Fell på 893 moh som det
høgaste.

Cumbrian Mountains utgjer eit fjellmassiv i det nordvestre hjørnet av England,
dels bygd opp av eruptiv, dels av folda ordoviciske og siluriske skifrar.
Området er kjend for venkeliken sin, som Lake District. Fleire toppar når over
900 moh, som Scafell Pike på 978 moh.

Den sørvestlege halvøya (Devon og Cornwall) dannar eit anna høglandsområde,
mellom anna karakterisert av kuperte sandsteins- og granittplatåer, som Dartmoor
på 621 moh.

Den einaste store øya som høyrer til England er Isle of Wight utanfor
Southampton.

England har eit mildt, temperert klima. Vêrlaget er særs omskifteleg,
gjennomgåande med høg luftfukt.



https://nn.wikipedia.org/wiki/Det_Hanseatiske_Museum_og_Sch%C3%B8tstuene

Det Hanseatiske Museum og Schøtstuene er eit museum i Bergen som høyrar inn
under Museum Vest og har som tema å gjere greie for hansatida i Bergen.

Det Hanseatiske Museum vart skipa i 1872 av kjøpmann og nordlandshandlarane
Johan W. Olsen, og det vert sagt at museet hadde sin opningsdag 26. juli, då den
komande kongen Oscar II vitja Bergen og museet. Johan W. Olsen skipa museet på
basis av Finnegårdens sjøstue, som han sjølv eigde og hadde drive sin
handelsverksemd frå. Finnegården var bygd rett etter den store bybrannen i 1702,
og var ei av dei gardane på Bryggen som hadde vore teke best vare på, med mellom
anna mykje av den originale veggfaste innreiinga på plass. Inventaret var ei
blanding av gjenstandar frå 1700-talet og tidleg på 1800-talet.

Da kjøpmann Olsen døydde, overtok sonen, Christian Koren Wiberg,
administrasjonen av museet til det vart kjøpt av Bergen kommune i 1916. Koren
Wiberg vart då den første direktøren på museet, og gjorde eit stort arbeid for å
få museet funksjonsdyktig og populært. Det vart naudsynt å utvide Det
Hanseatiske museum for å få plass til ei aukande mengd utstillingsobjekt, og eit
tilbygg i tre i tre høgder med murkledning, «Finnegårds-Bazaren» eller
«murtasken», vart bygd på langsida av Finnegården mot sør på slutten av
1800-talet etter teikningar av arkitekt Conrad Fredrik von der Lippe.

Finnegården har vore den sørlegaste av gardane på Bryggen heilt frå 1702, då
garden var attreist etter den store bybrannen i Bergen som ein dobbeltgard med
to husrekkjer. Om lag halvparten av bygningane vart rivne ikring år 1900, og ein
bygning brann i 1982. Som vanleg elles på Bryggen, er husa lafta og i tre
høgder, med svalgangar mot passasjen mellom de to husrekkjane, og med saltak.
Fremst i den sørlege husrekkja ligg Hanseatisk museum, i ein av dei bygningane
på Bryggen som er teke best vare på, med portal frå seint 1700-tal, raudmåla
panel og småruta vindauge. Dette den einaste parten av Finnegården som no er
freda, og som 1979 kom med på UNESCOs verdsarvliste, saman med dei andre av dei
eldste bygningane på Bryggen.

Kvar av dei såkalla gardane på Bryggen var ei husrekkje eller dobbeltrekkje av
fleire eiskilde eigedomar, «handelsstuer», langsetter ei passasje frå kaia og
innover, slik hus ligg vegg i vegg langsetter ei gate i ein by. Gardane hadde
sine eigne namn, til dømes Jacobsfjorden, Bellgården, Bugården,
Enhjørningsgården og andre. Det som er teke vare på av Finnegården, og som no er
museum, er ikkje hele Finnegarden, men ei «handelsstue» i hanseatiske meining,
det vil seie ein bygning som er eigd av eit handelsfirma eller handelsmann, og
som har alle dei naudsynte funksjonane i den samanhangen: I første høgda var det
lager og ekspedisjon for tørrfisk. Ei smal trapp gjekk derfrå opp til
«Ytterstuen», som gjorde teneste både som rom å ete i, og som reiskapsrom.
Herfrå kom ein til kjøpmannen sitt kanselli (det vi seie kontoret hans) med eit
rom innanfor til å ete i. I tredje høgda var det soverom – eitt for kjøpmannen,
eitt for gesellen og eitt for arbeidarane.

Schøtstuene har namnet frå norrønt skytningstofa, som var nemninga på ei stove
nytta til samanskotsgilde. Schøtstuene var forsamlingshus eller forsamlingsrom
som vart brukt frå mellomalderen, kan hende frå byrjinga av 1200-talet, og i
heile tida for det hanseatiske kontoret, som strekte seg frå om lag 1350 til
byrjinga av 1700-talet.

Dramshusens schøtstue frå 1703–04 vart lagra på Bergens Museum frå 1880-åra, og
i 1917 ble Bredsgårdens schøtstue frå 1702 gjeve til Bergen kommune. I 1937-38
vart desse schøtstuene, og dessutan ein kopi av Svensgårdens schøtstue frå 1708
og rekonstruksjonar av Jakobsfjorden og Bellgårdens felles schøtstue etter
korleis ho var bygd før bybrannen 1702, reist i åra 1935–38 på dei noverande
plassane attom Bryggen, i nærleiken av Mariakyrkja.



https://nn.wikipedia.org/wiki/M%C3%A5nen

Månen er den naturlege satellitten til jorda, synleg frå alle stader på jorda.
Han er 3 476,2 km i diameter, om lag ¼ av Jorda. Dette er ein uvanleg stor
satellitt/planet-proporsjon, og gjer at Månen har merkbar påverknad på rørsla
til Jorda, og ikkje minst på tidevatnet i havet.

Den tida Månen brukar på eitt omløp rundt jorda, er konstant (29 ½ døger), og
dette har menneskje til alle tider brukt som ein praktisk målestokk for
tidsrekning. Ordet månad er difor direkte avleidd av «måne». Månen har også
gjeve namn til mellom anna måndag, månesjuke og menstruasjon. Han er viktig i
fleire religionar, både som guddom (til dømes den norrøne guden Måne) og teikn
(til dømes for islam og hindukalenderar).

Middelavstanden frå sentrum av månen til sentrum av jorda er 384 403 km. Mellom
1969 og 1972 vart det frå USA sendt fleire romskip med amerikanske astronautar
til månen. 20. juli 1969 vart Neil Armstrong og Buzz Aldrin dei første menneska
på månen.

Korleis månen oppstod er eit omstridd tema. Med 1/81 av massen til jorda, skil
månen seg frå dei andre månane i solsystemet (utanom Charon) ved eit usedvanleg
høgt måne/planet-massetilhøve. Systemet jorda–månen kan difor oppfattast som ein
dobbeltplanet.

Ein teori går ut på at både jorda og månen er danna ved at partiklar i jordbanen
har klistra seg saman og gradvis bygt opp lekamane. Ein annan teori hevdar at
månen kom frå ein annan stad i solsystemet og vart innfanga av jorda. Den første
teorien har ikkje fullgod forklaring på kvifor månen avvik så mye frå jorda i
tettleik og samansetnad, medan innfangningsteorien passar dårleg med den neste
sirkelrunde banen til månen. Ein tredje teori, som no har størst tilslutting,
postulerer at eit stort objekt, ein planet med storleiken til Mars, streifa
Jorda i den tidlege, fluide fasen til jorda og rev med seg ei tunge av gass og
partiklar, som sidan kondenserte til månen. Dette kan forklare kvifor ein finn
både likskapar og ulikskapar mellom overflatematerialen på jorda og månen.

Månen går i ein elliptisk bane kring jorda i ein avstand på kring 384 403 km,
eller rundt 60 jordradiar. Avstanden varierer noko og den største avstanden er
406 700 og den minste 356 400 km. Den midlare inklinasjonen til banen med
ekliptikken er 5° 8,7ʹ. Omlaupstida til månen er i snitt 27 1/3 dag, som òg vert
kalla ein siderisk månad.

Teorien for rørsla til månen er av dei vanskelegaste problema i
himmelmekanikken. Rørsla blir forstyrra av tiltrekkinga til sola, og månen er så
nær jorda at ein ved utrekningar må ta omsyn til flattrykkinga og
massefordelinga til jorda. Månebanen ligg difor ikkje fast i rommet, og rørsla
til månen er underkasta periodiske uregelmessigheiter. Knutelinja går tilbake
360° på 18,6 år, apsidelinja går fram 360° på 8,85 år. Dei viktigaste periodiske
uregelmessigheitene er eveksjonen og variasjonen.

Tyngdekrafta på måneoverflata er berre 17 % av tyngdekrafta på jorda. Månen har
ingen permanent atmosfære, men ein uhyre tynn, flyktig atmosfære, noka
tilsvarande eksosfæren til jorda. Ein trur at denne tynne atmosfæren skuldast
utgassing frå det indre av månen, fordamping av meteorittar og tilførsel frå
solvinden. Lufttrykket er berre omkring éin hundre milliarddel av
atmosfæretrykket ved jordoverflata. Det er påvist hydrogen, helium, neon og
argon. Argon vert danna radioaktivt, medan dei øvrige gassane kjem av solvinden.

Månen er synleg frå jorda fordi han reflekterer lyset frå sola. Han har såkalla
bunden rotasjon, som vil sei at han alltid vender same side mot jorda. På grunn
av eksentrisiteten til banen og hellinga til rotasjonsaksen med banenormalen,
vil ein kunne sjå 59 % av overflata til månen frå jorda.

Det ser ut som månen voggar litt fram og tilbake i løpet av ein månad. Det
skuldast at banefarten varierer medan rotasjonsfarten om eigen akse er konstant.
Denne effekten vert kalla librasjon.

Stundom kjem månen inn i skuggen til jorda og formørkar månen. Dette vert kalla
måneformørking.

Tilhøvet mellom den opplyste delen av måneskiva og heile måneskiva vert kalla
ein månefase. Ved nymåne er måneskiva mørk og ved fullmåne er han heilt opplyst.
I første og siste kvarter er høvesvis høgre og venstre halvdel av måneskiva
opplyst. Tida mellom desse fire hovudfasane er 7,3 døgn i gjennomsnitt, men kan
variera mellom 6,5 og 8,2 døgn på grunn av eksentrisiteten til månebanen og skrå
stilling i tilhøve til ekliptikken. Tidsintervallet frå nymåne til påfølgjande
nymåne vert kalla lunasjon. Lengda på lunasjonane er ein synodisk månad, 29,5306
døgn.

Eit døgn på månen, månedøgn, er ein synodisk månad, slik at både dag og natt
vert ca. 14 jorddøgn.

Den låge tettleiken og seismiske målingar har vist at månen må vera nokså
homogen med ein fast, metallfattig kjerne. Ein særs svak remanent magnetisme på
månen i dag tyder likevel på at han ein gong må ha hatt ein flytande kjerne og
eit sterkare magnetfelt.

Månelandskapet liknar mykje på ein ørken med fjell, bortsett frå at dei fleste
fjella er kraterrender frå eit utal meteorittnedslag.

Ved fullmåne vil ein med det blotta auge kunne sjå lyse og mørke område på
månen. Frå gammalt av har dei mørke områda vorte kalla hav, mare. Denne nemninga
er vorten halden på trass i at det lenge har vore kjent at månen er heilt tørr.
Med unntak av Mare Crisium, heng hava saman og er omgjeve av lyse fjellområde,
som dekkjer 2/3 av framsida og går opp i 5 500 meter høgd. Ein kan òg sjå fleire
av kratera, særskild Tycho og Kepler, med nokre lyse striper, som strålar ut i
alle retningar. Dette tyder at på kratera skuldast nedslag av kometkjernar. I
ein kikkert vil ein òg kunna sjå ei mengd ringforma danningar, ringfjell. Det
finst over 300 000 ringfjell med diametrar over 1 km, medan dei største har
diametrar på vel 200 km. Nesten alle er nedslagskrater etter meteoroidar,
asteroidar eller kometar og er ikkje av vulkansk opphav. Dei største ringfjella
har sentralfjell, som er karakteristisk for nedslagskrater over ein viss
storleik, der deler av kraterkanten vil rase inn mot midten etter samanstøyten.
Havområda er nesten fri for krater fordi dei vart danna ved utstrømming av lava
etter at det meste intense bombardementet frå rommet hadde opphøyrt.

Astronautane sine fotavtrykk på månen vitnar om at berggrunnen er dekt av
lausmasser (regolitt), som har vorte danna ved forvitring av fjellgrunnen på
grunn av ekstreme temperatursvingingar.

Baksida av månen vart fotografert første gong av den sovjetiske romsonden Luna 3
i 1959 . Denne sidan er dekt av eit nesten samanhengande, lyst fjellområde med
særs mange ringfjell.

I 1651 vart Almagestum Novum, skriven av den italienske astronomen J. B.
Riccioli, gjeven ut. Det inneheld eit kart over månen med namn på mange av
formasjonane. Namnereglane som Riccioli nytta i dette verket danna grunnlaget
for den noverande nomenklaturen for månen og over 200 av namna hans er framleis
i bruk på månen i dag. Riccioli baserte kartet sitt på eldre månekart av J.
Hevelius og M. Langrenius, der dei mørke slettene vart kalla hav (mare), i
tillegg til namn som sjøar, bukter og sumper. Namna er symbolske som til dømes
Mare Frigoris (Kuldehavet), Lacus Mortis (Dødehavet), Sinus Iridium
(Regnbogebukta) og Palus Putredinis (Forråtningsumpa). Dei fleste fjella på
månen vart kalla opp etter fjell på jorda og dei fleste kratera eller ringfjella
er kalla opp etter kjende folk, hovudsakleg astronomar.

I 1935 kom gav månekommisjonen til International Astronomical Union (IAU) ut
Named Lunar Formation: Catalogue and Map, som gir register over alle godkjende
namn på måneformasjonar. I 1961 kom dei første bielta frå baksida av månen, og
lista vart utvida med 17 nye namn. I 1964 vart det lagt til over 60 nye namn på
formasjon på framsida, og i 1970 ei liste på over 500 nye namn. Fleire av
formasjonane på månen er kalla opp etter nordmenn,



https://nn.wikipedia.org/wiki/Kublai_Khan

Kublai Khan (på transkribert mongolsk Chubilai; på transkribert kinesisk Shizu)
var grunnleggjaren av det mongolske Yuan-dynastiet i Kina. Han vart fødd omkring
1215, og døydde i 1294. Han var andre son till Djengis Khan sin fjerde son,
Tolui.

Kublai Khan var på 1250-talet statthaldar i det nordlege Kina for sin eldre bror
Møngke, og vart etter Møngke sin død 1259 mongolane sin kaghan ("storkhan"), og
herredømmet hans rekte da heilt til Russland og Persia i vest.

Kublai grunnla 1264 - 1267 ein ny residens i Jenking (noverande Beijing, på
mongolsk Khanbaliq (eldre transkribering Kanbaluk), "khanens by", av Marco Polo
oppfatta som Cumbuluk). Sommarhovudstaden hans, Xanadu, vart myteomspunnen for
sin prakt. (Den engelske romantiske poeten Samuel Taylor Coleridge brukar Kubai
Khan sitt Xanadu som utgangspunkt for eitt av dei mest kjende dikta sine, "Kubla
Khan").

Det kinesiske riket vart erobra frå sør og Kublai styrta der dynastiet Song; men
forsøket hans på å gjera seg til herre over Japan frå Korea (dei mongolske
invasjonane av Japan), og angrepet hans på Java mislukkast. Han førte òg krig i
Burma og Vietnam og underla seg Tibet. I Kina heldt han eit strålande hoff, som
Marco Polo gjesta 1275-1292, og han var opptatt av såvel handel, næringar og
samferdsel som lærdom. Kublai bad i byrjinga av regjeringstida si paven om å
sende europeiske misjonærar, men gjekk sidan over til buddhismen.



https://nn.wikipedia.org/wiki/Huset_Bourbon

Huset Bourbon er ei kongeætt som har regjert i Frankrike, Spania, og noverande
Italia.

Det noverande huset Bourbon er ei grein av Huset Capet, gjennom bror til Filip
III av Frankrike, Robert av Clermont, som gifta seg med Beatrix, ei dotterdotter
til Arcimbold VII, den siste hertugen av det eldre huset Bourbon. Den bourbonske
tittelen har fleire gonger vorte ført vidare gjennom kvinneledd. Den første
kongen av Frankrike frå dette huset var Henrik IV av Frankrike (1553–1610), son
til hertugen av Vendôme og dronning Johanna III av Navarra.

Namnet kjem av stamborga Bourbon l'Archambault i Frankrike. Første huset
Bourbon, greven av Bourbon, er kjent sidan 900-talet.

Det franske kongehuset Bourbon vart grunnlagt av Henrik IV av Frankrike. Greiner
av det franske huset Bourbon har òg regjert i Napoli og Sicilia og dessutan i
Parma og innehar enno den spanske trona. Ei grein av ætta fekk tittelen prins av
Condé. Den greina døydde ut i 1830. Det einaste statsoverhovudet av ætta i dag
er Juan Carlos I av Spania.



https://nn.wikipedia.org/wiki/Helsingfors

Helsingfors (finsk Helsinki, nordsamisk Helsset) er hovudstad i Finland. Han
ligg i Södra Finlands län ved Finskebukta. Helsingfors har om lag 570 000
innbyggjarar. Helsingfors er ein del av Helsingforsregionen, der det bur til
saman om lag ein million menneske.

Sentrum i Helsingfors fungerer som sentrum for både staten og
hovudstadsregionen. Nabobyane Esbo og Vanda har ikkje eigentleg eigne sentrum,
busetnaden grupperer seg rundt sentrum av Helsingfors, ikkje rundt Esbo sentrum
eller det administrative sentrumet i Vanda, Dickursby. Rundt Helsingfors er det
fleire drabantbysentrum, viktige er Östra Centrum, Malm, og Hagalund, Alberga,
Esbo centrum, Mattby-Olars i Esbo, og Dickursby og Myrbacka i Vanda.

Dagens Helsingfors var frå og med mellomalderen folkesett av svenskspråklege
bønder. Byen vart grunnlagd av svenskekongen Gustav Vasa 12. juni 1550, primært
som motvekt til hansabyen Reval/Tallinn på sørsida av Finskebukta. Byborgarar
fekk kongen til byen ved å gje ordre til borgarar frå Borgå, Ekenäs, Raumo og
Björneborg. Veksten var likevel sein, det var ikkje så lett å endre busetnad og
handel på ordre.

Sverige hærtok den nordlege delen av Estland i 1561, og som resultat av dette
vart Helsingfors mindre viktig. På grunn av krigane i Austersjøområdet vart
Helsingfors likevel eit militært sentrum, som vinteropplag for flåten og
lasteplass for hæren.

Opphavleg vart Helsingfors grunnlagt ved osen av Vanda å, attmed dagens
Arabiastrand. Det vart likevel snart klårt av plasseringa ikkje var så god,
særleg fordi Vanda å var for grunn. Generalguvernør Per Brahe avgjorde i 1640 å
flytte byen eit par kilometer sørover, til det som i dag er Kronohagen.

Orienteringa Russland hadde vestover, og grunnleggjinga av St. Petersburg i 1703
fekk stor verknad for Helsingfors. Under Den store nordiske krigen okkuperte
russiske soldatar Helsingfors, i åra 1713–1721.

Utviklinga gjekk seint i åra etter krigen. Sverige miste festninga i
Fredrikshamn til Russland i Den vesle nordiske krigen 1741–1743, og utanfor
Helsingfors tok dirmed til å byggje eit nytt festningsverk, Sveaborg. Arkitekten
var Augustin Ehrensvärd. Festningsarbeidet førte til at byen voks, og det vart
grunnlagt teglsteinsverk og herregardar.

På grunn av striden mellom Napoleon og Aleksander I vart Sverige med i krigen
mot Russland i 1808. I krigen som fylgde 1808–1809 okkuperte russarane
Helsingfors, i 1808. I omleiringa av Sveaborg braut det ut brann i byen, så mest
heile Helsingfors strauk med.

Hovudstaden vart flytta frå Åbo til Helsingfors i 1812, etter at Finland hadde
vorte ein del av Russland. Samstundes vart arkitekt Carl Engel vald ut til å
planleggje Helsingfors sentrum etter modell frå St. Petersburg. Byggnadsarbeida
vart leia av Johan Albrecht Ehrenström. Mange av dei nyklassisistise bygga,
særleg kring Senatstorget og Helsingfors Domkyrka er teikna av Engel. Dei mange
jugend-husa i sentrum er likevel frå tiåra rundt 1900.

I 1827, etter at Åbo brann, vart universitetet flytta frå Åbo til Helsingfors.
Dimed var heile statsadministrasjonen samla i Helsingfors, og det vart no den
reelle hovudstaden i Finland. Jarnvegssamband vart bygd til Tavastehus i 1862 og
til St. Petersburg i 1870. I starten av 1900-talet steig innbyggjartalet til
over 100 000.

Helsingfors vart det sjølvstendige Finland sin hovudstad då Finland sa seg
sjølvstendig 6. desember 1917. Den finske borgarkrigen starta allereie månaden
etter, den 27. januar 1918, då det vart tent ei raud lykt i Folkets hus i Hagnäs
som teikn på at revolusjonen hadde starta. Dei raude tok makta i byen, og
senatet, eller regjeringa, måtte evakuere til Vasa. Styrkane til den tyske
generalen Rüdiger von der Goltz okkuperte Helsingfors 14. april og Finland sin
kvite arme under leiing av marsalk Mannerheim marsjerte inn i Helsingfors 16.
mai. Etter borgarkrigen fungerte Sveaborg som fangeleir for dei raude.

Under Andre verdskrigen vart Helsingfors bomba ved fleire høve, dei største
øydeleggingane kom under dei såkalla storbombingane i 1944, under
Framhaldskrigen, men lite samanlikna med kva andre byar gjekk gjennom.
Helsingfors, London og Moskva var dei einaste hovudstadene av dei europeiske
krigførande landa som ikkje vart okkupert.

Helsingfors vart tildelt sommar-OL i 1940, men dei vart avlyst på grunn av andre
verdskrigen. På grunn av den planlagde olympiaden vart det bygd mykje
funkisarkitektur, t.d. Olympiastadion, Tennispalatset og Glaspalatset. I 1952
fekk Helsingfors endeleg arrangere sommar-OL, same året som Oslo arrangerte
vinter-OL.

Sentraliseringa på 1960-talet dobla innbyggjartalet i Helsingfors i laupet av
ein 20-års-periode. På 1980-talet stagnerte veksten, men frå 1990-talet var det
vekst til innpå 2000-talet. Grunnen til stagnasjonen i dag er truleg dei høge
bustadprisane, som får barnefamiliane til å flytte til Helsingfors sine
nabokommunar.

Det er sju vitskaplege høgskular i Helsingfors: Helsingfors universitet,
Konstuniversitetet, som femner om dei tre tidlegare sjølvstendige
utdanningsinstitusjonane Bildkonstakademin (fi. Kuvataideakatemia,
Biletkunstakademiet), Sibelius-akademiet og Teaterhögskolan (fi.
Teatterikorkeakoulu, Teaterhøgskulen), Handelshögskolan i Helsingfors (fi.
Helsingin kauppakorkeakoulu), Svenska handelshögskolan i Helsingfors og
Konstindustriella högskolan (fi. Taideteollinen korkeakoulu,
Kunstindustrihøgskulen). I Helsingfors ligg òg Försvarshögskolan (fi.
Maanpuolustuskorkeakoulu, Forsvarshøgskulen), som ligg under
forsvarsdepartementet, som også deler ut doktorgradar, og som dimed blir rekna
som universitet.

I tillegg finst det fire yrkeshøgskular, som Stadia, Helia og Arcada (svensk). I
ulike yrkeshøgskular går det til saman over 10 000 studentar, spreidd over 30
ulike grunnutdanningar. Generell vaksenopplæring blir gjeve på vaksengymnas og
på Medborgarinstitutet, Arbetarinstitutet og Svenska arbetarinstitutet,
institusjonar som tilsvarer dei norske Friundervisninga og AOF.

I Helsingfors arrangerer Helsingfors stads trafikverk (HST) ein ypparleg
kollektivtransport, med bussar, trikkar, metro (tunnelbane) og tog. Kvart år
blir det gjort 210 millionar reiser, av dei omtrent under halvparten med buss,
over fjerdeparten med trikk, og over fjerdeparten med tunnelbane.

Flytrafikk går via Helsingfors-Vanda flygplats og Malms flygplats, den siste
tidlegare hovudflyplass, no flyplass for privatfly.

Helsingfors hamn er ei populær hamn for cruiseskip. I løpet av sumaren kjem om
lag 200 cruiseskip med omtrent 150 000 passasjerar, hamna inneheld omtrent 9000
båtplassar. Det går rutebåtar til øyane rundt Helsingfors, og Viking Line, Silja
Line, Tallink og andre reiarlag har rutetrafikk til Tallinn, Stockholm og
Tyskland.

Den kanskje mest kjende kulturhendinga er festveka, Helsingfors Festspel, som
varer i fleire veker, og inneheld musikk, teater, kunst og ulike framsyningar
rundt i byen. Den mest populære einskildhendinga er Konstens natt, som omformar
heile sentrum til ei einaste stor orkesterscene, restaurant, bokhandel og
kunstgalleri, for barn og vaksne, ei natt i nestsiste veka i august. I 2004 var
det om lag 245 000 som deltok i festspela.

Meir informasjon om kulturlivet i Helsingfors er på Helsingfors stads
kulturcentral, som administrerer kultursentruma i Helsingfors.

Det største arrangementet er Helsinki City Marathon, som blir arrangert kvart år
i august. City Marathon-løypa fylgjer strandlina i sentrum, er det største
løpsarrangementet i Finland, og samlar kvart år om lag 6000 deltakarar.

Eit anna viktig arrangement er Naisten Kymppi, som er eit løpsarrangement berre
for kvinner.

Helsingfors arrangerte Sommar-OL 1952 og verdsmeisterskapane i friidrett 1983 og
2005.

1.1. 2006 var det 6,2 % (34 774) svenskspråklege og 5,5 % (30 770) utanlandske
statsborgarar, av eit folketal på 560 905. Kvinnedelen er større i Helsingfors
(53,4 %) enn i resten av Finland (51,1 %).

Gjennomsnitttemperatur (1971-2000) +5,6 °C Varmaste månad juli,
gjennomsnittstemperatur (1971-2000) +17,2 °C Kaldaste månad februar,
gjennomsnittstemperatur (1971-2000) -4,9 °C



https://nn.wikipedia.org/wiki/Gemeinsame_Normdatei

Gemeinsame Normdatei (GND) er eit autoritetspostregister som blir drifta og
vedlikehalde av Deutsche Nationalbibliothek (DNB) med alle dei tyske
biblioteksforeiningane, Österreichischer Bibliothekenverbund (obv) og
Schweizerische Nationalbibliothek i samarbeid.

GND erstattar frå 19. april 2012 dei tidlegare Personennamendatei (PND),
Schlagwortnormdatei (SWD), Gemeinsame Körperschaftsdatei (GKD) og Deutsches
Musikarchiv (DMA-EST-Datei) og omfattar såleis personar, bedrifter, arrangement,
geografiske data og omgrep.

Gjennom prosjektet Virtual International Authority File (VIAF) er GND knytt
saman med andre nasjonale autoritetspostar via konkordansfiler.

Målet med GND er å knyte saman dei mangfaldige ressursane og
informasjonskjeldene som bibliotek og andre kulturinstitusjonar i det
tyskspråklege området tilbyr. Datasett som er overførde uendra frå dei tidlegare
autoritetsregistra til GND har dei same nøkkelverdiane som før, no i
identifikatoren GND-Nummer. Dublettar blir samanførde og datasetta suksessivt
førebudde for semantisk web.

GND nyttar regelverket RDA og er basert på utvekslingsformatet MARC
21-authority.

På det tidspunktet Gemeinsame Normdatei blei innførd inneheldt registeret
9 493 860 datasett av følgjande entitetstypar:



https://nn.wikipedia.org/wiki/Etiopia

Etiopia er ein stat på Afrikas horn nordaust i Afrika. Etiopia grensar mot
Eritrea, Djibouti, Somalia, Kenya, Sør-Sudan og Sudan. Landet er det tredje
folkerikaste i Afrika, etter Nigeria og Egypt. Det er ei av dei eldste
statsdanningane som framleis er til, etter Armenia, og er det einaste landet i
Afrika som ikkje har vore under kolonistyre.

Ifølgje etiopisk tradisjon i Aksum-krønika er namnet Etiopia (ge'ez ʾĪtyōṗṗyā)
avleidd frå Ityopp'is, ein son av bibelske Kusj som skal ha grunnlagd Aksum. Den
greske oldtidshistorikaren Plinius den eldre nemnde også at landet skulle ha
fått namn etter ein Aethiops.

Forskarar på 1800-talet meinte i staden at namnet kom frå gresk Αἰθιοπία
(Aithiopia), frå gamalgresk Αἰθίοψ Aithiops sett saman av αίθαλο (aíthalo,
'sotet') og οψ (ops, 'andlet').

I Europa var landet tidlegare også kjend som Abessinia og Abyssinia, namn
avleidde gjennom arabisk Habesh frå Ḥabaśāt, eigenamnet til habeshafolk, som i
dag kan visa til størstedelen av innbyggjarane i Etiopia og Eritrea.

Dei største gruppene er oromo 40 %, amhara og tigre 32 %, andre grupper er
sidamo 9 %, shankella 6 %, somaliarar 6 %, afar 4 %, gurage 2 %, og andre til
saman 1 %. Sjølv om amhararane er i mindretal, er statsapparatet dominert av
amharar.

Folkesetnaden sin gjennomsnittsalder var i 2002 17,3 år. Spedbarnsdøydelegheit
var litt over 10% (2003), og gjennomsnittleg levealder var 41,2 år (2003)

Det blir snakka 84 språk i Etiopia. Blant dei er amharisk (offisielt), tigrinsk
(offisielt), oromign, guaragign, somalisk, arabisk og engelsk (offisielt). I lag
med Tanzania er Etiopia det landet sør for Sahara som har satsa mest på ein
språkpolitikk som byggjer på eigne språk. Amharisk blir skrive med eit eige
stavingsalfabet, fidel, som er ein variant av ge'ez-skriftsystemet. Fleire andre
språk, m.a. tigrinsk, blir skrive med det same alfabetet.

Dei største gruppene er kristne 60.8 % og muslimar 32,8 %. Den etiopiske kyrkja
har røter attende til urkristendomen, ho var del av den koptiske kyrkja fram til
1959.

Etiopia sin handel med varer består hovudsakleg i eksport av kaffi, i 2001
23,4 % av bruttonasjonalproduktet.

Etiopia er det eldste uavhengige landet i Afrika, og det einaste afrikanske
landet som aldri var koloni.

Landet vart styrt av keisar Haile Selassie på mesteparten av 1900-talet, avbrote
av ein kortvarig italiensk okkupasjon frå 1936 til 1941. Haile Selassie vart
styrta i 1974, av ein prosovjetisk marxistleninistisk junta, Dergen, som gjorde
Etiopia til ein eittpartistat. I 1991 vart Dergen styrta av Ethiopian Peoples
Revolutionary Democratic Front (EPRDF), som framleis sitt med makta.

Etiopia er kjend for sine katastrofale tørkeperiodar, så ein kan kanskje bli
overraska over kor behagleg klimaet eigentleg er i dette området. Dei
høgareliggande områda i vest slepp unna den steikande varmen i Denakilørkenen og
lummervarmen i det søraustlege låglandet. Om vinteren bles det vanlegvis ein
nordaustleg vind frå Arabia, og over om lag 2000–2200 m har ein ofte frost,
sjølv om dagtemperaturen vanlegvis er over 20 °C. Den kjøligaste tida på året er
juli og august då daglege torevêr flyttar seg over desse høgdedraga. Hagl er
ikkje uvanleg, og mange dagar ser ein berre glimt av sola mellom skyene om
morgonen og ettermiddagsbygene. I dei sørlege Oromofjella kan ein få store
nedbørsmengder når desse bygene blandar seg med monsunvinden frå Det indiske
havet.

Frå mars til mai kan ein få kortare periodar med lett regn i dei austlege
fjellområda. I samband med El Niño-hendingar kan ein få fleire periodar med lett
regn, men færre episodar med store nedbørsmengder, og dette kan medføre tørke. I
samband med La Niña episodar skjer ofte det motsette (mindre lett regn, meir
kraftig regn).

Det prekambriske underlaget i Etiopia utgjer berggrunnen i høglandet og alle
dalstrøk langs Tigre og Den blå Nilen. Glimmerskifer er mest vanleg med innslag
av hornblende og feltspat. I Adigrat vert grunnfjellet overlagra av kvit og brun
sandstein med opptil 300 meter tjukkleik, som vart avsett i triastida. Seinare i
triastida vart det danna kalkstein som tilhøyrer Antalogruppa. Ved Chelga og
Adigrat finst òg kol. Over 2400 meter finst to vulkanske seriar frå triastida
eller eldre: Ashangigruppa og Magdalagruppa. Frå tertiærtida finst vulkanske
bergarter i sørlege delen av Etiopia. Aden vulkanserie frå tertiærtida består av
basalt og vulkansk oske som finst vest for Massawa og ved Annesleybukta.



https://nn.wikipedia.org/wiki/Den_europeiske_unionen

Den europeiske unionen (EU) er ein mellomstatleg organisasjon av europeiske
statar. Den vart etablert etter ei underteikning av representatar frå De
europeiske fellesskapene (EF) i byen Maastricht i Nederland, nemleg
Maastricht-traktaten. Det juridiske grunnlaget i dag er Nice-traktaten, som vart
gjeldande frå 1. mars 2003.

Alt samarbeid som finn stad i EU, skjer i dei tre søylene og er heimla i dei
ulike traktatane og traktatreglane som utgjer samarbeidet. EU er slik ikkje ein
eigen internasjonal organisasjon, men er eit samlebegrep for dei tre søylene.
Fordi EU ikkje er eit eige rettssubjekt, kan den heller ikkje opptre utad på
vegne av medlemslanda. Skal EU opptre utad som ei eining, må medlemslanda opptre
i fellesskap som statar - dei har ingen felles organ som har myndigheit til å
forplikte dei. Organa som kan opptre utad på vegne av medlemsstatane og til å
gje reglar som er bindande for dei, høyrer til Det europeiske fellesskap, dvs.
den første «søyla» i samarbeidet.

Makedonia, Montenegro og Island er offisielle søkarland. Tyrkia har forhandla om
eit eventuelt medlemskap heilt sidan 1987, men det har ikkje vore så stor
framdrifta. Det er mange grunnar til dette, både politiske og økonomiske. Dei
politiske grunnane er i stor grad relaterte til manglande demokratiske rettar i
Tyrkia og til striden med den kurdiske folkesetnaden.

Noreg er ikkje medlem av EU. I to folkerøystingar, den fyrste i 1972 og den
andre i 1994 vart det eit knapt fleirtal mot medlemskap. Begge røystingane førte
til ei splitting av opinionen, der eksportretta industri gjekk inn for norsk
medlemskap i EU medan særleg representantane for landbruksnæringa var imot.
Store delar av den kulturelle, økonomiske og politiske eliten var for
medlemskap. Dei fleste avisene var for. Denne debatten viste ei elite som var i
utakt med fleirtalet av folket. Motkulturane har svekka seg, men i denne saka
kom dei fram igjen. Det var også regionale skilnader. Mange av dei politiske
partia er splitta i synet på norsk EU-medlemskap, noko som har ført til at saka
i dag ikkje er på den politiske dagsorden. Ja-sida sitt argument var, at Noreg
skulle verte medlem, for å kunne påverke europeisk politikk, medan nei-sida
frykta redusert norsk sjølvstyre ved ein medlemskap. Noreg sitt medlemskap i
EFTA kan på mange måtar sjåast på som eit kompromiss mellom fullt EU-medlemskap
og det å stå heilt utanfor det europeiske samarbeidet [treng kjelde]. Etter
røystinga i 1972, så vart det underskriven ein frihandelsavtale mellom EFTA og
EEC, som EU heite då. Den avtalen vart seinare erstatta av EØS-avtalen.
Thorbjørn Jagland var ein sentral politikar på 1990-talet. Han vart seinare
leiar for nobelkomiteen, som gav Nobels Fredspris til EU i 2012 for
organisasjonen sitt arbeid for fred, forsoning, demokrati og utvikling i Europa.
På grunn av Noreg sitt tilhøve til EU, så var dette ei omstridd tildeling
[treng kjelde].



https://nn.wikipedia.org/wiki/Blogg

Ein weblog (frå engelsk web (vev) og log (logg), i kortform ein blog eller
blogg, på norsk óg vevlogg) er eit omgrep om ei internettside der éin eller
fleire forfattarar ytrar synspunkt og fortel om det som skjer i verda. Ofte kan
òg lesarar av bloggen skrive svar og reaksjonar til det som står, og poste dei
direkte til eit innlegg. Innlegga blir ofte datert i omvendt kronologisk
rekkefølgje.

Det finst webloggar som er reine dagbøker, medan andre er meir retta mot eit
samfunnstema. Webloggar gjer også ofte ivrig bruk av peikarar til andre
nettstader og ikkje minst andre webloggar.

Mange webloggar tek opp teknologiske spørsmål, men det finst óg strikkebloggar,
forfattarbloggar, matbloggar, jussbloggar og politiske blogger. I etterkant av
terroråtaka 11. september 2001 voks warblogs fram som ein egen bloggsjanger i
USA. Webloggar var også sentrale under dei amerikanske presidentvala i 2004 og
2008. Kritikk mot desse var at forfattaren ofte var anonym. I mange land har
bloggar fått ei viktig rolle i samfunnsdebatten, med avsløringar, politiske
meiningar og som ein måte å organisere til politisk verksemd.



https://nn.wikipedia.org/wiki/Skottland

Skottland er eit tidlegare uavhengig kongedøme i Nordvest-Europa som dekkjer
norddelen av øya Storbritannia og øyane rundt. Landet er ein av dei fire
nasjonane som utgjer Det sameinte kongeriket Storbritannia og Nord-Irland, som
regel omtala som Storbritannia.

Regjeringsmakt over Skottland er delegert frå det britiske parlamentet til det
skotske parlamentet gjennom Skottlandlova av 1998. Det skotske parlamentet har
både lovgjevande og utøvande makt; den utøvande makta vert sett i verk av ein
eksekutivkomité («Scottish Government») med ein førsteminister som leiar.
Førsteministeren vert valt av parlamentet og peikar deretter ut ministrar til å
styra ilag med seg. Det skotske sjølvstyret inneber ansvar for m.a. utdanning,
politi og rettsvesen, helsestell og landbruk. Parlamentet har høve til å
regulera inntektsskatten innan visse grenser.

Etter valet i mai 2007 er Skottland for første gong styrt av ein førsteminister
frå nasjonalistane (Scottish National Party, SNP). SNP har 47 av dei 129 seta i
det skotske parlamentet og er såleis avhengig av støtte frå opposisjonspartia
for å få gjennomført politikken sin. Dei har ein avtale om støtte på visse
vilkår frå Scottish Green Party (to representantar), men treng i tillegg støtte
frå andre parti for å ha fleirtal. SNP vil ha auka makt til det skotske
parlamentet og på lengre sikt skotsk sjølvstende. Dei andre partia i parlamentet
er det skotske arbedarpartiet (Scottish Labour Party, 46 representantar),
toryane (Scottish Conservative Party, 17), dei liberale (Scottish Liberal
Democrats, 16) og ein uavhengig representant. Sosialistane (Scottish Socialist
Party) hadde seks representantar i føregåande peroide (2003-2007), men tapte
alle etter mykje intern uro i partiet med påfølgjande splitting og oppretting av
eit nytt sosialistisk parti, Solidarity.

Skottland er delt inn i 32 regionar, såkalla «council areas», som er ein
mellomting mellom norske kommunar og fylke. Kvar region har eit råd («council»)
med valde representantar som er på val kvart fjerde år. Desse representantane
vert sidan 2007 valde frå fleirpersonskrinsar - tidlegare enkeltpersonkrinsar.
Kvar region kan ha fleire uformelle råd («community councils») som representerer
spesifikke geografiske område innan regionen. Regionrådet er ansvarleg for alt
av offentlege (tilsvarande kommunale) tenester i regionen.

Skottland grensar mot England i sør og omfattar øygruppene Shetland, Orknøyane
og Indre og Ytre Hebridane. Landet er geografisk, historisk og kulturelt delt
inn i låglandet og høglandet.

Dei eldste bergartene i Skottland er dei eldste i Europa og blant dei eldste
bergartene i verda. Grunnfjellet vart danna for opptil 3000 millionar år sidan.
Bergartene består av gneis som finst vest for Moine-forkastinga på fastlandet, i
Ytre Hebridane og på øyane Coll og Tiree.

Skotsk historie går svært langt tilbake i tid. Kongeriket blei sameint i 843 av
kong Kenneth I av Skottland, og var eit sjølvstendig land fram til 1. mai 1707,
då det gjekk i union med England.



https://nn.wikipedia.org/wiki/Sau

Sau (Ovis aries) er ein drøvtyggar som høyrer til kvegfamilien. Han er eitt av
dei vanlegaste husdyra og vert avla fram for kjøt og ull. Sauen var eit av dei
første dyra som vart tamde av menneske, truleg i Midtausten for om lag 10 000 år
sidan. Gjennom tidene har det utvikla seg ei rekkje ulike typar sau tilpassa
ulike leve- og bruksområde, og i moderne tid har ein avla fram nye rasar
særskild tilpassa ull- og kjøtproduksjon.

Hosauen blir kalla søye, tekse eller sau; hannsauen vêr, vedde eller bekre;
ungen lam; og eittåringen gimber eller jømmer. Ein sau kan verta 8-12 år gamal,
men vert normalt slakta før det.

Ordet «sau» stammer frå norrønt sauðr og er i slekt med verbet 'sauda/syda', det
vil seia 'koka'. Andre ord for dyra er «smale» (som i smalehovud) og på bokmål,
dansk og svensk «får» (som i fårikål). Ein finn ordet «sau» att i stadnamn som
Soay og «får» i Fair Isle og Færøyane.

Sauer er nokså små drøvtyggarar, som regel kjenneteikna av tettkrølla hår, ull.
Utsjånad og storleik varierer mykje etter kva type eller rase dei høyrer til.
Tamsauer har ofte ungdyreigenskapar heile livet samanlikna med villsauer.

Sauer kan ha ei lengd på 120-180 cm og skulderhøgd på mellom 65 og 127 cm, medan
vekta kan variera mellom 20 og 200 kg. Søyene er gjerne rundt 3/4-2/3 av
storleiken til vêrane. Dyra kan vera fleire fargar, frå kvit til brun eller
svart. Dei kan vera einsfarga eller ha ulike mønster, til dømes flekkar, prikkar
eller føter og hovud i ein annan farge enn kroppen. Mange har spiralforma horn.
Snuten er relativt smal og har ei vertikal kløft. Skallen på tamsau skil seg frå
villsau gjennom å ha mindre augeholer og hjernevolum. Villsau har gjerne ein
kort hale på ca. 7-15 cm, mens tamsau har ein noko lenger hale som også fungerer
som feittreserve.

Det er fleire teoriar om korleis prosessen føregjekk og korleis sauen oppstod,
men DNA-analyse har vist at han stammar frå den asiatiske muflonen som no finst
i fjellstrøka i Tyrkia og sør i Iran, og ein annan art som ikkje er funnen.
Argali- og urialsau har vore kandidatar, men har ulikt kromosomtal frå tamsau og
muflon, og er dermed lite trulege stammødre.

I Australia og New Zealand er sauer svært talsterke i forhold til folketalet
elles; det er tolv gonger så mange sauer som menneske på New Zealand.

Det er ein godt innarbeid myte at sauen er spesielt uintelligent, ein myte som
nok har samanheng med at sauen ser ut til å ha ein ikkje-hierarkisk
flokkmentalitet. Myten kjem til uttrykk i omgrep som «fåreskalle», «dum som ein
sau» og «å følgja bjøllesauen (utfor stupet)».

Det er ingen tvil om at sauen har ein tendens til å samla seg i flokkar, men den
er ikkje fullstendig avhengig av ein større flokk. Det hender at sauer deler seg
opp i mindre grupper som ein einsleg sau med lam og kanskje fleire vaksne
etterkomarar, eit par vêrar som står kvarandre nær (bifili er ikkje eit uvanleg
fenomen), ein flokk gimber og gjeldsauer (sauer utan lam), ein flokk leia av ein
spesiell sau (til dømes ein halvspæl blant dalasauer) eller eit par nærslekta
eller ikkje fullt så nærslekta sauer.

I avlen vert det nytta få vêrer, og det er difor viktig at dei ein nyttar er
spesielt gode. Difor vert vêreavl sett i system ved kåring, vêrringar og
vêrindeksar.

Meir enn 200 raser er kjent. Blant sauerasane som finst i Noreg er Dala, rygja,
spælsau, sjeviot, svartfjes, norsk pelssau, texel, steigar og finsk landrase. I
tillegg kjem rasevarietetar; i Noreg vert dei fleste sauene kategoriserte som
norsk kvit sau.

Hovudprodukt i Noreg er kjøt og ull. Andre produkt er mjølk og ost, skinn,
tarmar og ullfeitt (lanolin).

Sauekjøtet vert nytta i matvarer som smalahovud, fårepølse, pinnekjøtt, lammelår
og fårikål. Det er spesielt lammekjøtet som er attraktivt.

Verdien av eit lammeslakt vert bestemt av slaktevekta og slaktekvaliteten
(muskelfylde, feitheitsgrad , feittfordeling og feittfarge). Dersom lammet
oppfyller eit sett spesielle kriterie, så vert det kalla stjernelam, noko som
gjev eit ekstra pristillegg for produsenten.

Sauen har sidan temminga blitt til eit av dei viktigaste husdyra i ei rekkje
ulike kulturar. I egyptisk mytologi var vêren eit symbol for guden Ra (Amon,
Heryshaf) og i Iran er det funne ein statuett som tyder på at ein dreiv
framavling av ullgode sauer alt for 6000 år sidan. Sauen finst også som
stjerneteikn både i den vestlege (Vêren) og den kinesiske dyrekrinsen.

Innan kristendom har sauen ei særskild tyding. Jesus er ofte skildra som «Guds
(offer)lam», men Gud er også ein hyrde for menneska, som blir likna med ein
saueflokk.

Det kvite lammet symboliserer ofte uskuld og reinleik, medan den svarte sauen
har vore brukt om nokon som skil seg ut negativt (som i uttrykket «familiens
svarte får»). Sauen som flokkdyr kan stå for folk som ikkje tenker sjølv, men
blindt følgjer leiarar.

Sauer er nemnd i alt frå barnesonger som «Bæ, bæ, lille lam» til klassiske
songar som «Schafe können sicher weiden» og religiøse som «Agnus dei» og ei
rekkje salmar.



https://nn.wikipedia.org/wiki/Pave

Pave er tittelen til den øvste leiaren av den katolske kyrkja. Paven er formelt
biskop av Roma og statsoverhovud for Vatikanstaten. Den øvste leiaren for den
koptiske kyrkja blir og kalla pave.

Den katolske kyrkja reknar pavestillinga for å ha blitt stifta av sjølvaste
Jesus Kristus, som utnemnde apostelen Peter til overhovud for dei som skulle
følgja han. Paven blir då òg ofte omtala som «Peter sin etterfølgjar». Andre
titlar som blir brukte er den opphavleg heidenske «Pontifex Maximus» (øvste
brubyggjar) og «Servus Servorum Dei» (Tenar av Guds tenarar).

Ordet «pave» kjem frå latin papa, som tyder ‘far’. Dette blei brukt til å
tiltala biskopar, men frå 300-talet var det berre brukt som tittel for biskopen
av Roma.

Tidlegare styrte pavane over store delar av Italia, men denne kyrkjestaten
forsvann i 1870 då han blei innlemma i den nye italienske staten. Paven trekte
seg då tilbake til Vatikanet og nekta å ha noko med Italia å gjera. Først i
1920-åra klarte den dåverande italienske leiaren, Benito Mussolini, å oppnå
forsoning med paven.

Til tider har det vore meir enn éin pave. I ettertid har éin av dei fått status
som den ekte paven, medan dei andre blir rekna som motpavar. Desse står i lista
i kursiv.

Paverekkja går langt tilbake, og nokre opplysingar er usikre. Ho blir nå og då
oppdatert. Denne lista er basert på den offisielle lista frå Vatikanet som blir
gjeven ut i årboka for den katolske kyrkja, Annuario Ponteficio.



https://nn.wikipedia.org/wiki/Nazisme

Nazisme er kortforma for ordet «nasjonalsosialisme», som er nemninga dei tyske
fascistane bruka om seg sjølve. Nazisme som ideologi byggjer blant anna på
sosialdarwinisme og ei viss tolking av tankar frå den tyske filosofen Friedrich
Nietzsche. Det tyske fascistpartiet kalla seg det «Nasjonalsosialistiske Tyske
Arbeidarpartiet», NSDAP, og føraren deira var Adolf Hitler.

Den sentrale idéen i nazismen er idéen om den etnisk «reine» nasjonalstaten, som
må vere sterkast mogleg fordi verda er alle sin kamp mot alle, der dei svake
folkeslaga bukkar under. Frå dette avleidde nazistane kva dei var imot:

1. Nazismen var tilsynelatande anti-kapitalistisk, og han var anti-liberal,
anti-sosialistisk og anti-kommunistisk. Nazistane var særleg imot dei
sosialistiske og kommunistiske partia, og mot ei fagrørsle dominert av desse,
fordi nazistane meinte klassekampen kløyver nasjonen og gjer han svakare, og
fordi nazistane hata internasjonalismen til venstresida.

2. Nazismen var anti-parlamentarisk. Parlamentarismen føreset fleire parti som
kjempar mot kvarandre, og dei meinte han førte til tomt prat, korrupsjon, og
svekking av nasjonen.

3. Nazismen var anti-liberal. Idéen om menneskerettane var ifølgje nazistane
unaturleg, fordi ulikskap er naturleg, og dei svake må bukke under for at verda
skal gå framover.

4. Nazismen var anti-semittisk. Jødane var den største etniske minoriteten i
mange land i Europa, og nazistane utnytta og forsterka den rasismen mot jødane
som alt fanst i store delar av folket elles. Nazistane var òg rasistisk
innstilte overfor andre folkeslag, som sigøynarar, afrikanarar og slaviske folk.

Nazistane prata svært negativt om «jødekapitalen», og var tilsynelatande imot
kapitalismen, som likevel vart bevart i samarbeid med leiarane for storkapitalen
da nazistane tok makta. Dei prøvde å spele på vanlege folk sine kjensler, frykt
og fordommar. Dei kalla seg nasjonalsosialistar fordi sosialismen som idé stod
sterkt i Tyskland på den tida, men var sterkt imot «jødebolsjevismen» og
«marxismen» på venstresida. Nazistane ville ha ein sterk velferdsstat, men berre
for åndsfriske og politisk lojale menneske av «herrefolket». Dei innførte
premiering for fødslar av «rasereine» barn.

Nazismen var for ein statleg regulert marknad, og var såleis eit motstykke til
liberalismen. Men hovudfiendane til nazistane var den sosialistiske
arbeidarrørsla og kommunistane. Fagforeiningane vart forbodne. Arbeidsgivarane
fekk full råderett over bedriftene.

Nazismen fekk mykje større konsekvensar enn italiensk fascisme av to grunnar.
For det første fordi nazismen knytte ekstremutgåva av fascismen saman med det
militære potensialet i ei industriell stormakt, og sette i gang andre
verdskrigen i Europa. For det andre fordi rasismen i nazismen vart ført ut i sin
ytste konsekvens ved det eineståande forsøket på total fysisk utsletting av
heile folkeslag, alle europeiske jødar og sigøynarar (romafolket).

NSDAP, skipa etter første verdskrigen, fekk gjennombrotet sitt i 1930, da
verknadene av den internasjonale kapitalistiske krisa slo inn i Tyskland.
Veljarane til dei fleste av dei borgarlege sentrums- og høgrepartia strøymde
over til nazistane. Mektige krefter i næringsliv og media begynte å støtte dei.
Ei viktig årsak til at mange høgremenneske støtta Adolf Hitler og nazismen, var
fordi han var ein sterk motstandar av kommunismen som dei såg som ein stor
trussel mot vestleg sivilisasjon. Framgangen heldt fram ved det første valet i
1932, men ved det andre valet seinhaustes same året, gjekk NSDAP sterkt tilbake.
Kommunistane gjekk fram.

Da vart Hitler gjord til regjeringssjef i ei koalisjonsregjering med det
tradisjonelle høgrepartiet, Dei tysknasjonale (DNVP). Dette skjedde i januar
1933. Det tok Hitler berre eit halvt år å innføre ein totalitær eittpartistat.
Da hadde det borgarlege fleirtalet i riksdagen gitt han alle fullmakter, berre
sosialdemokratane røysta imot. Kommunistane var allereie fritt vilt, no kom
turen til sosialdemokratane. Mange av dei òg vart mishandla, drepne eller sperra
inne i konsentrasjonsleirar utan lov og dom. Dei borgarlege partia oppløyste seg
sjølve. Snart begynte den systematiske diskrimineringa av jødane. Etter berre
seks år sette Hitler i gang storkrigen. Etter tolv år låg store delar av Europa
i ruinar, også store delar av Tyskland sjølv. Og nazistane hadde nesten klart å
utrydde to europeiske folkegrupper, jødane og romafolket, i det folkemordet som
har vorte kjent som Holocaust.



https://nn.wikipedia.org/wiki/John_Churchill_av_Marlborough

John Churchill, 1. hertug av Marlborough, prins av Mindelheim, KG, PC (26.
mai 1650–16. juni 1722) var ein engelsk soldat og statsmann som hadde ein
karriere som varte over fem monarkar frå seint på 1600-talet til tidleg på
1700-talet. Han steig i gradene frå eit beskjedent bod ved hoffet til huset
Stuart, og tente lojalt Jakob, hertugen av York, gjennom 1670- og tidleg i
1680-åra, og fekk militære og politiske forfremmingar gjennom motet sitt og dei
diplomatiske evnene. Rolla til Churchill i å slå Monmouthopprøret i 1685 hjelpte
Jakob å sikre trona, men vart berre tre år seinare forlaten av hans katolske
vernar for den protestantiske nederlendaren Vilhelm av Orange. Han vart æra for
tenestene ved kroninga av Vilhelm med jarldømet Marlborough og utmerkte seg så i
dei første åra av niårskrigen, men stadige skuldingar om jakobittisme førte til
at han mista embetet og ei stund sat i fengsel i Tower. Det var først då
dronning Anne i 1702 at Marlborough nådde makthøgepunktet sitt og sikra ry og
lagnad.

Ekteskapet med den temperamentsfulle Sarah Jennings – den nære venen til Anne -
sikra at Marlborough steig i gradene, først til armékommandant for dei britiske
styrkane, så til hertug. Han var de facto leiar av dei allierte styrkane under
den spanske arvefølgjekrigen, og sigrane hans i felten i Blenheim (1704),
Ramillies (1706), Oudenarde (1708) og Malplaquet (1709), sikra han plass i
historia som ein av dei største generalane i Europa. Det stormfulle forholdet
kona hadde med dronninga, og at ho til slutt vart sendt bort frå hoffet, var
sentral til fallet hans. Han hamna i unåde hos Anne og hamna mellom Tory- og
Whig-fraksjonane, og Marlborough som hadde gjeve Anne heider og ære, vart
tvungen frå embetet og reiste sjølv i eksil. Han kom attende til England og til
påverknaden under huset Hannover med tiltredinga av Georg I til den britiske
trona i 1714. Etter ei rekkje hjerneslag i seinare år, vart helsa hans gradvis
verre, og han døydde i juni 1722 i Windsor Lodge.

Den umettelege ambisjonen til Marlborough førte han frå å vere ein fattig,
ukjend mann til ein viktig person i britiske og europeiske affærar, og han vart
ein av dei rikaste av alle emna til Anne. Familiesambanda hans førte han inn i
europeisk politikk (systera Arabella vart elskarinna til Jakob II og sonen deira
hertugen av Berwick, vart ein av dei største marskalkane til Ludvig XIV).
Gjennom ti felttog på rad under den spanske arvefølgjekrigen, heldt Marlborough
saman ein koalisjon som hadde vanskar med å samarbeide gjennom den sterke
personlegdomen sin og førte nivået til den britiske armeen til eit nivå ingen
hadde sett sidan mellomalderen. Sjølv om han til slutt ikkje klarte å få fienden
til total kapitulering, førte sigrane hans til at Storbritannia vart ei stormakt
som sikra landet stor velstand utover på 1700-talet.



https://nn.wikipedia.org/wiki/Hertugd%C3%B8met_Savoie

Hertugdømet Savoie var landområda som høyrte til huset Savoie frå 1416 til 1713.
Hertugdømet var ein stat nord på Den italienske halvøya med nokre område i det
som i dag er Frankrike. Hertugdømet var eit framhald av grevskapet Savoie og
vart etterfølgd av kongedømet Sardinia og kongedømet Italia. Hertugdømet høyrte
til Det tysk-romerske riket og meir spesifikt den Øvre Rhinkrinsen.

Hertugdømet vart oppretta i 1416 etter at Sigismund av Det tysk-romerske riket
gav tittelen hertug til grev Amadeus VIII. Området til hertugdømet omfatta då
Moriana, Valle d'Aosta og Piemonte.

Det hadde tidlegare ikkje hatt tilgang til sjøen, men i 1388 hadde grevskapet
fått nokre kilometer med kystlinje kring Nice. Anna enn det hadde 1300-talet
vore ei tid med lite framgang. Press frå nabolanda, særleg Frankrike, hindra
utvikling, noko som karakteriserer resten av renessansen for Savoie.

Regjeringstida til Amadeus VIII var eit vendepunkt for økonomien og politikken i
staten, og prega historia til nasjonen i stor grad. Den lange regjeringstida
hans var markert av krigar (landet vart utvida då dei slo hertugdømet Monferrato
og herredømet Saluzzo), reformer og edikt, men òg nokre kontroversielle
hendingar: først av alt då han i 1434 valte å trekkje seg attende å busetje seg
i Riparia. Her grunnla han St. Maurice-ordenen, og i 1439 vart han utpeikt som
motpave som han godtok (under namnet Felix V) og avslo eit tiår seinare, i frykt
for å undergrave den religiøse felleskapen til dei kristne.

Amadeus VII skapte fyrstedømet Piemonte i august 1424, som han let den
førstefødde i familien styre, som ein ærestittel. Sonen hans Amadeo, døydde
derimot i ung alder i 1431. Området og arvefølgja vart derfor gjeve til den
andre sonen hans, Ludvig.

Som ein danna mann, la hertug Amadeus stor vekt på kunst (han arbeidde mellom
andre med den kjende Giacomo Jaquerio), litteratur og arkitektur, og ønskte
kunsten velkomen i det italienske Piemonte.

Etter Amadeus VIII tok sonen Ludvig av Savoie over. Ludvig vart så etterfølgd av
den svake Amadeus IX som var ekstremt religiøs (han vart erklært salig), men med
så lite makt at han let kona, Yolande (Violante) av Valois, syster til Ludvig
XI, ta særs viktige avgjersler. I denne perioden var Frankrike meir eller mindre
fri til å kontrollere saker i Savoie, som knytte Piemonte til krona i Paris.

Økonomien til hertugdømet leid i desse åra, ikkje berre på grunn av krig, men òg
på grunn av dårleg styring av Violante og dei mange donasjonane av Amadeus IX
til dei fattige i Vercelli. Framtida til nasjonen vart gjeven til ein gut,
Philibert I, som døydde då han var 17 år gammal, 10 år etter han tok over makta.
Han vart etterfølgd av Karl I, som gav landet ein ny start.

Då Philibert II døydde i 1504, vart han etterfølgd av Karl III den gode, ein
heller svak hertug. Sidan 1515 hadde Piemonte vore okkupert av fiendtlege
armear, og Frans I av Frankrike venta berre på høvet til å permanent annektere
hertugdømet Savoie og området hennar. I 1536 gav Frans I ordre om å okkupere
hertugdømet, som vart invadert av ein sterk militærkontingent: Karl III skjønte
for seint kor svak staten hans var, og årøvde å forsvare byen Torino, men byen
gjekk tapt den 3. april same året. Karl III trekte seg attende til Vercelli og
prøvde å halde fram kampen, men fekk aldri sett staten fri for okkupasjonen.

Emmanuel Philibert var hertugen som meir enn nokon annan påverka den framtidige
politikken i Savoie, og klarte å avslutte den meir enn 20 år lange okkupasjonen.
Freden i Cateau-Cambrésis, som vart signert i 1559, gav hertugdømet attende
fullt sjølvstyre.

Då dei skjønte at dei ikkje lenger kunne stole på Frankrike, vart hovudstaden og
maktsenteret flytta til Torino, der forsvarsverka vart kraftig utbygd. Frå
militærerfaringa si i Flandern, var Emmanuel Philibert vinnaren av det kjende
slaget ved St. Quentin, sidan han hadde lært korleis han skulle styre ein arme.
Han var derfor den første hertugen av Savoie som oppretta eit stabilt
militærapparat, som ikkje bestod av leigesoldatar, men av spesialtrente soldatar
frå Piemonte.

Sonen hans, Karl Emmanuel I, utvida hertugdømet med herredømet Monferrato og
området til Saluzzo, som tidlegare var avstått til Frankrike, i 1601 med
Lyon-traktaten. Uheldigvis enda krigane til Karl Emmanuel stort sett i nederlag,
men han vert ofte hugsa som «den store», sidan han var ein allsidig og danna
mann, og ein dyktig reformator. Han klarte å styre hertugdømet i ein periode då
det var kriser i fleire av stormaktene i Europa og fann støtte hos hoffet til
habsburgarane. Politikken til Karl Emmanuel var faktisk meir basert på
internasjonal krigføring, slik som erobringa av Saluzzo, og arvefølgjekrigane
til hertugdøma Mantova og Monferrato. Generelt tok Savoie Spania si side i desse
krigane, men følgde stundom òg Frankrike (som til dømes Susa-traktaten kravde).

På 1600-talet pressa hoffet i Versailles Piemonte. Hertugdømet Milano hadde
soldatar stasjonerte i Frankrike, og dei var til disposisjon for Pinerolo (ein
av dei viktigaste skansane til Savoie), nær Torino. Hoffet, som hadde vore
påverka av Spania med Karl Emmanuel I, vart fransk under dei tre etterfølgjarane
hans. Ekteskapet mellom Vittorio Amedeo I og Maria Christina av
Bourbon-Frankrike, den framtidige Madame Royal. Cristina hadde den verkelege
makta i Savoia i den korte perioden til Francis Hyacinth og den unge Karl
Emmanuel II.

Arvefølgjekrigane i Monferrato hadde vore særs blodige på landsbygda og tvang
Monferrato-borga til ei lang omleiring. Dette slo hardt ut på økonomien og den
framtidige historia, og skjerpa den alt vanskelege situasjonen etter at Victor
Amadeus I døydde. Han vart ein kort periode etterfølgd av den førstefødde
mannen, Francis Hyacinth. Regentskapet vart så gjeve til Carlo Emanuele II, frå
mora deira Christine Marie av Frankrike, og tilhengjarane deira tok namnet
Madame. På grunn av dette vart Savoie til ein satellittstat for Ludvig XIII.
Maurice av Savoie og prins Thomas Francis av Savoie, i lag med tilhengjarane
deira, tok namnet Principles.

Torino vart kort tid etter omleira av begge grupper. Principles vann, og plyndra
Torino i stor grad den 27. juli 1639. Først i 1642 kom det til semje mellom dei
to gruppene, men no hadde enka til Victor Amadeus I sett sonen Karl Emmanuel II
på trona. Under regentskapet hans starta det opp fleire religiøse krigar. I 1655
massakrerte soldatar frå Savoie mange protestantar i valdensiske dalar, kjed som
Pasque Pieemonte, men dei vart stoppa etter internasjonalt press. Ein endeleg
avtale med valdensarane kom i stand i 1664.

Styret til Karl Emmanuel II var eit første steg mot store reformer av
etterfølgjarane hans det neste hundreåret. Særleg gjaldt dette skapinga av
militsar i Savoie og det første offentlege skulesystemet i 1661. Han var ein
danna mann, men òg ein stor statsmann, og lærte leksjonane Ludvig XIV gav
Europa. Han ønskte å avgrense dette til hoffet i det praktfulle palasset Venaria
Reale, eit meisterverk innan barokk arkitektur og ei gjenskaping av palasset i
Versailles i Italia. Det var ei tid då byen voks raskt, og Karl Emmanuel II
bygde Torino opp i barokk stil. Då han døydde vart han etterfølgd av ein ny
Madama Reale, Maria Giovanna Battista av Savoie-Nemours.

Sonen til Karl Emmanuel II, Victor Amadeus II, var under regentskapet til mora,
den franskfødde Marie Jeanne av Savoie dei første åra av regjeringstida si, der
den energetiske mora prøvde å sameine krona til Savoie med den portugisiske, og
dermed risikerte eksistensen til heile hertugdømet. Piemonte ville ha vorte
redusert som dei andre italienske statane under utanlandske makter. Med
avgjerslene til Victor Amadeus II hamna Savoie i eit dårleg forhold med krona i
Paris, som førte til at hertugdømet vart invadert av franske styrkar. Savoie slo
armeen til Ludvig XIV i omleiringa av Cuneo, men leid dramatiske nederlag i
slaga ved Staffarda og Marsaglia. Victor Amadeus II gifta seg med Anne Marie
d'Orléans, niesa til Ludvig XIV.

Etter den store alliansekrigen, tok Savoie sida til Ludvig XIV under den første
fasen av den spanske arvefølgjekrigen. Etter at dei byta alliansar, vart Savoie
igjen invadert av Frankrike, og troppane til markisen av Fouillade klarte å slå
troppane til Savoie i Torino. Hendinga enda lukkeleg for Savoie då syskenbornet
til hertugen, Eugene av Savoie dukka opp på slagmarka, og enda ein konflikt som
spreidde øydeleggingar i Savoie.

Mot slutten av krigen i 1714 fekk Savoie Sicilia, og Victor fekk tittelen konge
i tillegg til tittelen hertug av Savoie. I følgje London-traktaten av 1718,
bytte Victor Amadeus II Sicilia for Sardinia i 1720. Sardinia vart så endra til
kongedømet Sardinia. Dette nyoppretta landet vart kalla statane av Savoie eller
kongedømet Sardinia, og bestod av Savoie, Piemonte, Aostadalen, Nice, Oneglia og
Sardinia.

Etter den franske revolusjonen vart Savoie okkupert av dei franske
revolusjonsstyrkane mellom 1792 og 1815. Landet vart først lagt til
departementet Mont-Blanc, så i 1798 delt mellom departementa Mont-Blanc og Léman
(det franske namnet på Genfersjøen). Savoie, i lag med Piemonte og Nice vart
igjen til Statane Savoie etter Wienerkongressen i 1814-1815.

I 1860 vart hertugdømet Savoie annektert av Frankrike og den siste hertugen av
Savoie, Victor Emmanuel II av Savoie, vart konge av Italia.



https://nn.wikipedia.org/wiki/Euro

Euro (€) er ei felleseuropeisk mynteining som vert brukt i 19 EU-land (kjent som
Eurosona) i tillegg til Andorra, Monaco, San Marino, Montenegro, Kosovo og
Vatikanstaten.

Opphavet til euroen kan sporast attende til den 13. mars 1979, då Det europeiske
økonomiske fellesskapet etablerte ECU. Dette var ei kunstig rekne- og
valutaeining som var bestod av ei korg med ulike vekter av valutaene til
medlemsstatane. Då euroen vart innført, erstatta han ECU i høvet 1:1.

I 1990 innleidde Den økonomiske og monetære unionen (ØMU) førebuinga til
overgangen til éin felles valuta i tre etappar, der den siste var overgangen til
euro. Euroen kom etter ECU i 2001 for alle dei landa som var med på den tredje
fasen i ØMU. Av dei tidlegare 15 medlemslanda i EU er det i dag berre Danmark,
England og Sverige som ikkje har innført euroen. Av dei nye medlemslanda gjekk
Slovenia over til euroen den 1. januar 2007, Slovakia 1. januar 2009, og Kypros
har òg gått over. Dei andre vil venteleg på eit tidspunkt gå over til euroen,
men det kan ta fleire år før dei stettar krava som er sette.

Euro er òg offisiell valuta i seks statar og eitt område utanfor EU. Tre av
desse pregar euromyntar, men ikkje euro-setlar, sidan dei ikkje offisielt er ein
del av eurosona. Euro blir òg nytta i eit område tilhøyrande eit EU-land som
elles ikkje nyttar euro.

Då Maastricht-traktaten tredde i kraft den 1993-11-011. november 1993 vart
Danmark og Storbritannia førebels ståande utanfor eurosona. Sverige forplikta
seg i Maastricht-traktaten å innføre euro, men ved folkeavstemming i 2003 vart
det eit fleirtal (56 %) mot å innføre euro i Sverige.

Danmark vart medlem av ERM-2 (og dermed ØMU) den 1999-01-011. januar 1999, men
har ingen offisiell tidsplan om innføring av euro. Det er fleirtal for innføring
av euro i opinionsundersøkingar i Danmark. Det vart blant anna snakka om blant
politikarane om å halde folkeavstemming i Danmark i 2010, og å innføre euro i
2013. Men dette vart ikkje gjort.



https://nn.wikipedia.org/wiki/Balkan

Balkan er eit historisk og geografisk namn brukt om ein region i Søraust-Europa.
Regionen har eit totalt areal på 550 000 km² og eit tilnærma innbyggjartal på 55
millionar menneske. Det gamle gresk namnet på Balkanhalvøya er Haemus
(Χερσόνησος του Αίμου). Området har fått namnet sitt frå Balkanfjella som går
gjennom sentrale områda av Bulgaria og austlege delar av Serbia.

Balkan vert av og til kalla Balkanhalvøya sidan området grensar til vatn på tre
sider: Svartehavet i aust, og armar av Middelhavet i sør og aust (inkludert
Adriatarhavet, Det joniske havet, Egearhavet og Marmarahavet).

Identiteten til balkanfolket er dominert av geografien i området, og gjennom
historia har området hatt forskjellige kulturar på kryss og tvers. Det har vore
eit knutepunkt mellom latinske og greske folkegrupper i Romarriket, området der
heidenske slavarar strøymde til, eit område der både ortodoks og katolsk
kristendom møttest, og eit område der kristendom og islam møttest. Det var òg
eit område der jødar på flukt frå inkvisisjonen skjulte seg.

Balkan i dag er eit svært mangfaldig etnisk og språkleg område med slaviske,
romanske, tyrkiske språk, i tillegg til gresk, albansk og andre. Gjennom
historia har mange etniske grupper med sine eigne språk budd i området, mellom
anna keltarar, illyrarar, romarar, avararar, valakarar, tyskarar og forskjellige
germansk stammer.

Derfor har Balkan ei rik historie. Den historiske hendinga som kanskje har sett
størst preg på folket på Balkan er utvidinga, og seinare fallet, til Det
ottomanske riket. Det finst ikkje eit folk på Balkan som ikkje har sine store
folkeheltar i samband med anten angrepa eller tilbaketrekkinga til ottomanane.
For kroatarane er det Nikola Zrinski, for serbarane Miloš Obilić, for albanarane
Skanderbeg, for bulgararane Vasil Levski og makedonarane Gotse Deltsjev.

I den moderne tida har Balkan fått ein negativ konnotasjon i vesten, og er ofte
assosiert med splitting, vald, strid og sterkt samhald. Sjølv om slike
karakteristikkar av Balkan er vanleg i dag, er det òg svært overdrive, og ei
urett framstilling av heile historia i området.

Opphavet til namnet Balkan finn ein i eldgamle soghdiske og khwarezmiske språk
frå vestlege delar av Sentral-Asia i tillegg til persisk. I desse språka tyder
«Barkhan» «rullande åsar» eller dyner. Namnet vert framleis brukt i Sentral-Asia
i Turkmenistan der ei halvøy i Kaspihavet og ein provins vert kalla Balkhan.

Området har derimot fått namnet sitt frå Balkanfjella i Bulgaria, som tyrkarane
gav namn til. I dag står balkan på tyrkisk for «ei rekkje av skogkledd, rullande
åsar eller fjell». På større skala går dei ei lang, kontinuerleg fjellkjede,
forma som ein spegelvend S, frå Karpatane og sør til Balkanfjella, og vidare
austover til Anatolia i Tyrkia. På vestkysten følgjer ein sideleggjar frå Dei
dinariske alpane kysten sørover gjennom Dalmatia og Albania, kryssar Hellas og
held fram i havet der ho dannar fleire øyar. Ordet var basert på det tyrkiske
ordet balakan (stein, klippe) som stadfestar den reint «tekniske» tydinga av
uttrykket. Fjellkjeda som går på tvers av Bulgaria frå vest til aust (Stara
Planina) vert framleis kalla Balkanfjella.

Første gong «Balkan» vart brukt i Vesten for fjellkjeda i Bulgaria var i eit
brev av Buonaccorsi Callimarco, ein italiensk humanist, forfattar og diplomat i
1490. Ein engelsk reisande, John Morritt, introduserte namnet i engelsk
litteratur på slutten av 1700-talet, og andre forfattarar byrja å bruke det same
namnet for eit breiare området mellom Adriatarhavet og Svartehavet. Konseptet om
Balkanhalvøya vart oppretta av den tyske geografen August Zeune i 1808. Ettersom
tida gjekk fekk uttrykket gradvis politiske konnotasjonar som gjekk langt utover
den opphavlege geografiske tydinga. Det utvikla seg frå politiske endringar
seint på 1800-talet til danninga av Jugoslavia etter Den første verdskrigen.
Zeune sitt mål ser ut til å ha vore og lage ein geografisk parallell til den
italienske og Den iberiske halvøya, og ikkje noko meir. Dei politiske
konnotasjonane er av nyare dato, og kjem hovudsakleg av forskjellige politiske
omstende. Uttrykket Balkan inkluderte området som var under tyrkisk herredøme
etter 1699, nemleg Bulgaria, Serbia (utanom Vojvodina), Makedonia, Albania,
Bosnia-Herzegovina, Montenegro (bortsett frå Bokabukta og Budva), Kosovo og
fastlandsområda av Hellas. Kroatia, Vojvodina og Transylvania (i Romania) høyrer
ikkje til Balkan. Etter at Jugoslavia vart splitta i juni 1991, fekk uttrykket
«Balkan» igjen ei negativ tyding, sjølv til uformelt bruk. Det siste tiårat,
etter splitting av Jugoslavia, har Kroatia, og særleg Slovenia, bede om å ikkje
lenger verte kalla ein «Balkannasjon». Dette kjem delvis av den nedsetjande
tydinga «Balkan» fekk på 1990-talet og framleis har i dag. I dag er
«Søraust-Europa» føretrekt, eller «Sentral-Europa» for Slovenia og stundom
Kroatia.

På grunn av dei tidlegare nemnde konnotasjonane av uttrykket «Balkan», føretrekk
mange folk uttrykket Søraust-Europa i staden. Bruken av dette uttrykket veks
sakte, og eit initiativ av EU i 1999 er kalla Stabilitetspakt for
Søraust-Europa, og nettavisa Balkan Times skifta namn til Southeast European
Times i 2003.

Bruken av dette uttrykket for Balkanhalvøya (og berre det) ignorerer teknisk
sett nordlege område av Romania, Moldova, Ukraina og Nord-Kaukasus, som òg
høyrer til den søraustlege delen av Europa.

Den nordlege grensa av Balkanhalvøya vert vanlegvis rekna for å vere linja danna
av elvene Donau, Sava og Kupa, og eit segment som knyter munningen av Kupa med
Kvarnerbukta.

Den mest brukte grensa i nord er linja Donau-Sava-Kupa. Linja er underbygd både
historisk og kulturelt. Når området er definert slik (utanom Montenegro,
Dalmatia og Dei joniske øyane) inneheld det mesteparten av Det ottomanske riket
i Europa frå seint på 1400-talet til 1800-talet. Kupa dannar ei naturleg grense
mellom søraustlege område av Slovenia og Kroatia, og har vore ei politiske
grense sida 1100-talet, som delte Carniola (som høyrde til Austerrike) frå
Kroatia (som høyrde til Ungarn).

Sava halverer Kroatia og Serbia og Donau, som er den nest lengste elva i Europa
(etter Volga) dannar ei naturleg grense mellom både Bulgaria og Serbia og
Romania. Nord for denne linja ligg Den pannoniske sletta og Karpatane (i
Romania).

Sjølv om Romania (utanom Dobrudja) ikkje geografisk er ein del av Balkan, så
vert det ofte tatt med som ein del av Balkan.

I følgje den mest vanlege grensesettinga ligg Slovenia og Kroatia nord for
Balkan, og vert rekna som ein del av Sentral-Europa. Både historisk og kulturelt
er dei òg nærare Sentral-Europa, sjølv om kulturen deira har enkelte element frå
Balkan-kulturen.

Den nordlege grensa for Balkanhalvøya kan ein derimot òg bli dradd annleis slik
at i det minste delar av Slovenia og ein liten del av Italia (Trieste-provinsen)
høyrer inn under Balkan.

Slovenia og Kroatia vart rekna som land i Balkan sidan dei tidlegare var ein del
av Jugoslavia. Då Balkan vart skildra på 1900-talet vart heile Jugoslavia
inkludert (og derfor Slovenia, Istria, øyar i Dalmatia og andre delar av Kroatia
og Vojvodina i tillegg).

Sava-Kipa grensa vil utelate ein stor del av Kroatia frå Balkan (desse områda
vart styrt av Habsburgmonarkiet og Republikken Venezia under Ottoman-perioden).
Andre faktorar som tidlegare historie og kultur knyter òg Kroatia meir til
Sentral-Europa og Middelhavsregionen enn til Balkan.

Det meste av området er dekt av fjellkjeder som går frå nordvest til søraust.
Dei største fjellkjedene er Dei dinariske alpane i Slovenia, Kroatia og Bosnia,
Šar-massivet, som ligg i Albania og Makedonia, og Pindus-kjeda som går frå sør i
Albania og inn i sentrale område av Hellas. I Bulgaria går det kjeder frå aust
til vest: Balkanfjella og Rodopifjella ved grensa til Hellas. Det høgaste
fjellet i regionen er Musala i Bulgaria på 2 925 m, med Ólymbos i Hellas, trona
til Zevs, som det nest høgaste med 2 919 m. Det tredje høgaste fjellet er Vihren
i Bulgaria med 2 914 meter.

På Adriahavskysten er det fuktig subtropisk klima og middelhavsklima, på
Egearhavskysten er det middelhavsklima, på Svartehavskysten er det fuktig
subtropisk klima og maritimt klima, og i indre område fuktig kontinentalklima. I
nordlege delar av halvøya og i fjella er vintrane kalde og snørike, medan
somrane er varme og tørre. I sørlege område er vinteren mildare.

Gjennom hundreår er mange skogar hogd ned og erstatta med buskar og kratt. I
sørlege område, og langs kysten, er vegetasjonen eviggrøn. I innlandet har ein
skogar som er typisk for Sentral-Europa (eik og bøk), og i fjellet gran og furu.
Tregrensa i fjellet ligg på om lag 1 800 til 2 300 m.

Jordsmonnet er er generelt dårleg, bortsett frå på slettene i område der
naturleg gras, grøderik jord og varme somrar gjev gode vilkår for jordbruk.
Elles er jorddyrkinga vanlegvis vanskeleg på grunn av fjella, steikande varme om
sommaren og dårleg jordsmonn. Det vert derimot dyrka ein del oliven og druer.

Energiressursar er det knapt med. Det er enkelte førekomstar av kol, særleg i
Romania, Bulgaria, Serbia og Bosnia. Brunkol har ein mykje av i Hellas.
Petroleum er det mest av i Romania, sjølv om ein har enkelte førekomstar i
Hellas, Serbia, Albania og Kroatia. Naturgass er det derimot lite av.
Vasskraftverk vert mykje brukt for straumproduksjon.

Metallmalm er meir vanleg enn andre råmaterial. Jernmalm er sjeldan i enkelte
land, men det finst forholdsvis store mengder med kopar, sink, tinn, kromitt,
mangan, magnesitt og bauksitt. Nokre metall vert eksportert.

Balkan-regionen vart det første området i Europa der det i yngre steinalder
oppstod jordbrukskulturar. Dyrking av korn og avl av buskap kom til Balkan frå
den Fruktbare halvmåne via Anatolia, og spreidde seg vestover og nordover til
Pannonia og Sentral-Europa.

I antikken og tida før, var området heim for grekarar, illyrarar, peonarar,
thrakarar, makedonarar og andre antikke folkegrupper. Seinare erobra Romarriket
det meste av området og spreidde den romerske kulturen og det latinske språket,
men ein stor del av området var framleis påverka av Hellas. Under Mellomalderen
var Balkan åstad for fleire krigar mellom Dei bysantinske, bulgarske og serbiske
rika.

Mot slutten av 1500-talet vart Det ottomanske riket den dominerande makta i
regionen, sjølv om det var sentrert rundt Anatolia. På grunn av mange ottomanske
krigar i og rundt Balkan, og fordi ottomanane isolerte seg økonomisk frå resten
av Europa (då store delar av Europa flytta det kommersielle og politiske fokuset
mot Atlanterhavet), har Balkan vore den delen av Europa som har vore seinast
utvikla.

Landa på Balkan byrja å få sjølvstende på 1800-talet (Hellas, Serbia, Bulgaria,
Montenegro) og i 1912-1913 reduserte Balkanligaen Tyrkia sitt territorium til
slik det er i dag i Balkankrigane. Den første verdskrigen vart utløyst med
skotet i Sarajevo (hovudstaden i Bosnia-Herzegovina) og mordet på Franz
Ferdinand.

Etter Den andre verdskrigen spelte Sovjetunionen og kommunismen ei viktig rolle
på Balkan. Under Den kalde krigen vart dei fleste landa på Balkan styrt av
kommunistiske regjeringar som støtta Sovjet.

Sjølv om dei var kommuniststatar, så kom Jugoslavia (1948) og Albania (1961) på
kant med Sovjetunionen. Jugoslavia, leia av marskalk Josip Broz Tito
(1892–1980), kom først med ideen om å slå landet saman med Bulgaria, men valde i
staden å søke nærare relasjonar til Vesten, og vart til og med medlem av
Organisasjonen av alliansefrie nasjonar. Albania flytta seg derimot mot det
kommunistiske Kina, og adopterte seinare ein isolasjonspolitikk.

Dei einaste ikkje-kommunistiske landa var Hellas og Tyrkia, som var (og framleis
er) ein del av NATO.

På 1990-talet vart regionen alvorleg påverka av krigen mellom dei tidlegare
jugoslaviske republikkane, noko som førte til NATO-styrkar gjekk inn i
Bosnia-Herzegovina, Kosovo og Republikken Makedonia. Situasjonen for Kosovo og
etniske albanarar er generelt framleis uløyst.

Landa på Balkan kontrollerer direkte landruta mellom Vest-Europa og Sørvest-Asia
(Litleasia) og Midtausten. Sidan 2000 har alle landa på Balkan vore vennleg mot
EU og USA.

Hellas har vore eit medlem av EU sidan 1981; Slovenia og Kypros sidan 2004.
Bulgaria og Romania vart medlemmar i 2007. I 2005 valde EU å starte
forhandlingar med Kroatia og Tyrkia, og Republikken Makedonia vart godkjend som
ein kandidat. Sidan 2004 har Bulgaria, Romania og Slovenia òg vore medlem av
NATO. Bosnia-Herzegovina og Serbia og Montenegro starta forhandlingar med EU om
ein Stabiliserings- og aksesjonsavtale, men forhandlingane med Serbia og
Montenegro vart raskt utsett på grunn av mangel på samarbeid med Det
internasjonale krigsforbrytartribunalet for det tidlegare Jugoslavia.

Dei store religionane i området er (austleg ortodoks og katolsk) kristendom og
islam. Ein har fleire forskjellige tradisjonar og skikkar, og kvart av dei
austleg ortodokse landa har sine eigne nasjonale kyrkjer.



https://nn.wikipedia.org/wiki/%C3%98resundbrua

Øresundbrua er ei bru i eit motorveg- og jarnbanesamband som kryssar Øresund
mellom Danmark og Sverige, og bind saman områda rundt København i Danmark og
Malmö i Sverige. Sambandet er sett saman av ei lang høgbru og ein
undervasstunnel. Det går undersjøiske senketunnellar for motorvegen og den
dobbeltspora jarnbanen frå ei kunstig oppbygd halvøy ut frå øya Amager i Danmark
og fram til ei kunstig øy i Øresund, Peberholm, der tunnelane kjem opp i dagen.
Herfrå går jarnbanen opp på det undre av dei to nivåa på Øresundbrua, medan
motorvegen går opp på det øvre nivået. Denne brua er den lengste kombinerte veg-
og jarnbanebrua i Europa, og den lengste i verda som kryssar landegrenser. Ho er
både konstruert, bygd og eigd som eit privat føretak. Det er Øresund
jarnbanelinje og den internasjonale vegen, europavegen E20, som går gjennom
tunellen og over brua.

I Sverige og Danmark blir brua referert til som høvesvis Öresundsbron og
Øresundsbroen. Bruselskapet sjølv insisterer på at namnet skal vere
Øresundsbron, som er å sjå på som eit varemerke for sambandet og føretaket som
eig det. Ved å nytte ein skrivemåte med dansk Ø som fyrste bokstav i namnet
istaden for den svenske Ö, og ei svensk ending i form av -bron i staden for den
danske -broen, vart det laga eit kompromiss som skulle symbolisere den
kulturelle identiteten tvers over landegrensa som brusambandet var meint å kunne
framelska ved å legge tilhøva til rette for ein dansk-svensk storbyregion
København-Malmö. Men ettersom sambandet eigentleg ikkje berre er ei bru, men òg
ein tunnel, er det teknisk sett meir korrekt å kalle det Øresundsambandet, på
dansk Øresundsforbindelsen, på svensk: Öresundsförbindelsen. The Sound Bridge er
den engelske varianten av namnet.

Bygginga tok til i 1995, og den siste delen av prosjektet blei avslutta den 14.
august 1999. Kronprins Frederik til Danmark og kronprinsesse Victoria av Sverige
møttest midt på for å feire ferdigstillinga av prosjektet. Den offisielle
opninga fann stad den 1. juli 2000, med dronning Margrete II av Danmark og kong
Carl XVI Gustaf av Sverige. Brua opna for trafikk seinare den dagen. Før opninga
deltok 79 871 løparar i eit halvmaraton (Broloppet, bruløpet) frå Amager i
Danmark til Skåne i Sverige den 12. juni 2000. Brua var ferdigstilt tre månader
før tida.

I byrjinga vart ikkje biltrafikken over brua så stor som venta, og ein trudde
årsaka til dette var at bompengane for å kryssa brua vart for høge for mange.
Men i 2005 og 2006 auka trafikken kraftig, og dette trur ein skjedde fordi det
var så mykje dyrare å bu i Danmark enn i Sverige at danskar såg seg tent med å
flytte til Sverige og pendla til jobb i Danmark.

I 2008 kosta det 260 DKK, 325 SEK eller 36 EUR for å køyre over brua med
personbil, men ein kan få rabatt på opp til 75 % om ein reiser ofte. I 2007
reiste om lag 25 millionar over brua, 15,2 millionar i bilar og bussar, og 9,6
millionar med tog.

Brua har eit av dei lengste skråstagsbruspenna i verda, med sine 490 m. Høgda på
den høgaste pilaren er heile 204 m. Den totale lengda er 7845 m, som er om lag
halve distansen mellom dei svenske og dei danske landmassane, og den veg 82,000
metriske tonn. Jarnbanelinja ligg under vegbanen på brua. Sjølv om brua har ei
klaring på 57 m, vel det meste av båttrafikken å gå over Drodgen (kor tunnelen
ligg). Brua blei designa av Arup.

Brua går berre halvvegs over Øresund, til ei kunstig bygd øy kalla Peberholm.
Øya, som er meir enn 4 km lang og nokre hundre meter brei, høyrer til Danmark og
er ikkje busett. Sambandet mellom Peberholm og Danmark går gjennom ein
undersjøisk senketunnel kalla Drogdentunnelen. Den er 4050 m lang; ein 3,510
meter lang undersjøtunnel av ferdigstøypte tunnelelemet som vart senka på plass
i ei byggegrop i sjøbotn, pluss to 270-meter lange porttunnelar i kvar ende.
Grunnen til at der blei bygd ein tunnel i staden for ei til bru på strekninga
nærast Amager, var omsynet til flytrafikken, ettersom København lufthamn,
Kastrup på Amager ligg ikkje langt unna. Med ein tunnel vart både skipstrafikk-
og flytrafikkinteressene ivareteke.

Jarnbanen som går over brua vart dreve av det svenske SJ og Skåne lokaltog og
det danske Danske Statsbaner, men er av dei jarnbanestrekningane som det med
mellomrom vert utlyst tilbodskonkurranse for. Ein serie nye tog med to
spenningar blei utvikla for å binde saman København-området med Malmö og
Sør-Sverige så langt nord som til Gøteborg og Kalmar på enkelte avgangar. Brua
blir òg brukt av X2000-tog frå Stockholm. København lufthamn på Kastrup har sin
eigen jarnbanestasjon. Det går tog over brua kvart 20. minutt om dagen og kvar
time om natta.

Jarnbanen er dobbeltspora og med ein standard som tillet høgfartstog med fart
over 200 km/t. Det var utfordringar knytt til ulike typar elektrifisering og
signaltypar i Sverige og Danmark. Løysninga var å byta elektrisk system, frå
svensk 15 kV, 16,7 Hz til dansk 25 kV, 50 Hz AC, rett før det austre brutårnet
(ved Lernacken i Sverige). Signaltypen er den svenske over heile brua. På
Peberholm byter linja til dansk signaltype som held fram gjennom tunnelen og
vidare inn i Danmark. Det var òg eit anna problem: I Sverige køyrer toga på det
venstre sporet, medan dei i Danmark køyrer på det høgre. Av den grunn må ein
byte side, og dette skjer på Malmö stasjon, som òg er ein endestasjon. Ved den
nye bytunnelen i Malmö fører ei bru sporet over til den andre sida.

Kostnaden for heile prosjektet, inkludert motorveg- og jarnbanesambandet på
land, blei kalkulert til 30.1 milliardar DKK i 2000. Det er rekna med at
konstnadene bil vere nedbetalte innan 2035. I tillegg kom kostnadene til ein ny
bytunnel for jarnbanen gjennom Malmö, som òg er ein viktig del av jarnbanen over
Øresundbrua.



https://nn.wikipedia.org/wiki/Urea

Urea er eit amid med kjemisk formel CH4N2O. Det vil seia ei organisk sambinding
som inneheld nitrogen og ei karbonylgruppe. Sambindinga er òg kjend under namna
urinstoff og karbamid. Det systematiske namnet er karbonsyrediamid. Reint urea
er eit kvitt, krystallinsk, luktfritt stoff.

Urea vart oppdaga av Hilaire Rouelle i 1773 . Stoffet var den første organiske
sambindinga som vart syntetisert frå uorganiske utgangsstoff. Dette vart gjort i
1828 av Friedrich Woehler. Han danna stoffet i ein reaksjon mellom kaliumcyanat
og ammoniumsulfat under eit forsøk på å framstilla ammoniumcyanat (NH4CNO). Ved
å danna urea motbeviste han vitalisme, teorien om at kjemikaliane i levande
organismar var fundamentalt ulike andre materiale. Dette vart starten på
fagfeltet organisk kjemi.

Stoffet kan utvinnast av urin og var den første organiske sambindinga som vart
framstilt kunstig i laboratoriet.

I dag vert urea produsert i store mengder ved direkte reaksjon mellom ammoniakk
(NH3)og karbondioksid (CO2).

Urea er eit avfallsstoff frå nedbryting av protein. Det vert utskilt gjennom
urinen.



https://nn.wikipedia.org/wiki/Ungarn

Ungarn er ein republikk i Sentral-Europa. Ungarn er eit sletteland omgjeve i ein
halvsirkel av fjellrekkja Karpatane. Landet grensar opp mot Austerrike,
Slovakia, Ukraina, Romania, Kroatia, Serbia og Slovenia. Det ungarske namnet på
landet er «Magyarország» som tyder 'Magyarlandet'. Landet har vore medlem av EU
sidan 1. mai 2004.

Store delar av Ungarn består av slettelandskap og dei viktigaste av desse er Den
vesle ungarske sletta i nordvest og Den store ungarske sletta i aust. I
forhistorisk tid låg det ungarske slettelandskapet under vatn. Då vatnet trekte
seg tilbake var det etterlate store avleiringar. Saman med lausjord som seinare
har blåse til, utgjer dette jordsmonnet eit svært fruktbart område for
jordbruksproduksjon.

To tredjedelar av Ungarn er oppdyrka mark. Fyrst og fremst vert kveite og mais
dyrka, men landet har òg stor produksjon av frukt, sukkerroar, grønsaker og
hamp. Ungarn har òg ein omfattande vinproduksjon, mellom anna i dei ungarske
vinområda Tokaj og Eger.

Vinproduksjon skjer stort sett i dei meir kuperte områda av landet i vest og i
nord. Alpokalja, som tyder foten av Alpane ligg mot grensa til Austerrike i
vest. Aust for dette området finn ein Dei transdonauske mellomfjella. Dei
høgaste fjella ligg i nord og er ein del av Karpatane, og her finn ein det
høgaste punktet i Ungarn, Kékes på 1 014 moh. I nord ligg òg Dei nordungarske
mellomfjella.

Ungarn er delt i to av to store elvar, Donau (Duna på ungarsk) og Tisza, som
renn i aust. Drava er ei anna stor elv i sør, som dannar grensa mot Kroatia.
Balatonsjøen er den største innsjøen i landet og i Sentral-Europa.

Budapest er den største byen i landet, med over to millionar innbyggjarar. Den
gamle bydelen Buda ligg på den vestre breidda av Donau, og den meir moderne
bydelen Pest på austre breidd. Byen vart teken av osmanarane i tida frå 1541 til
1686. Han vart påført store skadar under andre verdskrigen og ved opprøret i
1956. Debrecen er den neststørste byen i Ungarn med sine tohundretusen
innbyggjarar.

Dei store slettene i Ungarn utgjer store delar av klimaet i Ungarn, som ikkje er
ulikt det ein kan finne på prærien i USA. Alpane i vest hindrar fuktig luft frå
Atlanterhavet å strøyme inn over Ungarn. Dermed har Ungarn større
temperaturskilnadar mellom sommar og vinter enn ein har lenger vest i Europa.

Sommaren har ofte mykje sol med ettermiddagsbyger og av og til torevêr. Tidleg
på sommaren har ein torevêr ein av tre dagar. Donaudalen er ofte litt fuktigare,
men ikkje meir enn at det ikkje vert ubehageleg. Enkelte dagar kan det bli svært
varmt, særleg i sør og i aust. Slettene tørkar fort opp tidleg på hausten, før
ein igjen får ein våtare periode og kjøligare vêr frå oktober til desember. Ein
kan få lett snø innimellom om vintrane, men snødekket ligg sjeldan særleg lenge,
og eit snøfall smeltar som regel før det neste kjem. I snitt ligg snøen på
bakken 30-40 dagar i løpet av eit år, men i år med kaldare vintrar kan talet på
snødagar aukast, særleg når den kalde austanvinden frå Ukraina slår til.
Bakonyområdet og andre høgare punkt har derimot lågare temperaturar og større
mengder snø når fuktig luft strøymer nordover frå Adriaterhavet. Frå april av
byrjar dei lågareliggande områda å varmast opp igjen. Budapest har ein årleg
nedbørsnormal på 614 mm.

Området som no heiter Ungarn, vart i romartida kalla Pannonia. Etter at
Romarriket fall vart Pannonia, lik mange andre romerske provinsar, overfløymd av
andre folkegrupper. Dei fyrste av desse var hunarane, som ved hjelp av Attila
skapte det mektige hunarske imperiet. Namnet «Ungarn» er påverka av namnet til
det hunske folket, men kjem truleg frå namnet på den tyrkiske Onogur-stamma.
Etter at hunarimperiet gjekk i oppløysing rådde tyske stammar over forskjellige
delar av Ungarn i eit hundreår, før dei vart avløyste av avarane. Under avarane
si tohundre år lange hersketid byrja innstrøyminga av slaviske stammer til
Ungarn. Moraviarar, bulgarar, kroatarar, serbarar og polakkar prøvde alle å
styrte avararane, men dei heldt makta heilt til Karl den store dukka opp. Etter
Karl den store sin død byrja ei slavisk maktoppbygging i området, og Swatopluk,
herskaren av Stor-Mähren gjorde eit forsøk på å gjere området til ein permanent
del av det mähriske kongedømet, men med innkomsten av magyarane enda desse
planane.

På folkemunne vert det sagt at magyarane sitt land (Ungarn / Magyarország på
ungarsk) vart grunnlagd av Árpád, som ved slutten av 800-talet leidde magyarane
inn på Den pannoniske sletta. Kongedømet Ungarn vart grunnlagt rundt år 1000 av
Kong St. István den fyrste. Mellom år 1241 og 1242 vart landet delvist øydelagt
av herjande mongolar (tatarar), leia av Batu Khan (sjå den mongolske invasjonen
av Ungarn)

Under leiing av Árpád-dynastiet vart Ungarn litt etter litt omgjort til eit
stort, sjølvstendig kongedøme som skapte ein spesiell sentraleuropeisk kultur
med band til dei største vesteuropeiske sivilisasjonane. Mátyás Corvinus herska
over Ungarn frå 1458 til 1460. Ungarn vart under renessansen og Corvinus sitt
styre til det kunstnariske og kulturelle senteret i Europa. Den ungarske
kulturen påverka andre kulturar, til dømes det polsk-litauiske samarbeidet.
Saman med Polen og tsjekkiske landområde forma Ungarn «Visegrád-alliansen». I
dag finst framleis ein allianse ved det same namnet, med medlemslanda Tsjekkia,
Slovakia og Polen.

Ungarsk sjølvstende enda med osmanarane sitt inntog på byrjinga av 1500-talet.
Dei delane av Ungarn som ikkje vart erobra av osmanarane, vart annekterte av
Austerrike (som hadde ungarske kongar på den tida) i vest, og vart sjølvstendige
delar av Det transylvanske samveldet i aust. Ved slutten av 1700-talet, etter
150 år, tok Austerrike og landet sine kristne allierte attende det ungarske
området frå osmanarane.

Etter det siste tyrkiske nederlaget byrja kampen mellom Ungarn og kongane av
Habsburg, om korvidt landet skulle vere ein sjølvstendig nasjon eller ein del av
Habsburgsamveldet. Kampen mot den austerrikske totalismen enda i ein fridomskrig
mellom 1704 og 1711 leia av den transylvanske Ferenc II Rákóczi. Rákóczi innsåg
at nederlaget nærma seg, så han flykta til Polen, og jobba seinare ved det
franske hoffet, før han til sist reiste til Tyrkia der han døydde ein naturleg
død.

Revolusjonen og krigen frå 1848 til 1849 førte til at slaveriet vart bannlyst,
og ungararane fekk borgarrettar. Krigen såg lenge ut til å gå i Ungarn sin
favør, men då dei ungarske arméane nærma seg Wien, gjekk Russland, som var ein
alliert av Austerrike, inn i austlege delar av landet, og ungararane tapte.
Austerrikarane feira denne sigeren ved å skåle i store mengder øl, og på grunn
av dette var det i 150 år, frå 1849 til 1999 «forbode» for ungararar å skåle med
øl. Trass i at det sjølvpålagde forbodet enda i 1999 vert det framleis sett på
som dårleg folkeskikk å skåle med øl i Ungarn.

Takka vere at den fransk-allierte koalisjonen sigra over Austerrike ved
Solferino i 1859 og seinare over Preussen i 1866, vart Ungarn i 1867 ein
sjølvstendig del av Austerrike-Ungarn fram til imperiet kollapsa etter den
fyrste verdskrigen. Ungarn skilde seg frå Austerrike den 31. oktober 1918.

Kommunistane tok over makta i landet i mars 1919, og allereie i april kunngjorde
Béla Kun at Ungarn no var den ungarske sovjetrepublikken. Denne regjeringa varte
ikkje lenge, ettersom den rumenske hæren invaderte landet, og den 6. august 1919
sette ein stoppar for sovjetrepublikken Ungarn. Høgreorienterte militærstyrkar,
leia av den tidlegare austerriksk-ungarske admiralen Miklós Horthy gjekk inn i
Budapest like etter at dei rumenske styrkane drog bort frå byen, og tok då over
makta. I 1920 vart admiral Horthy vald til regent, og på dette viset var Ungarn
framleis eit kongedøme, trass i det faktum at det ikkje fanst fleire ungarske
kongar. I juni vart Trianontraktaten underskrive, og dei ungarske grensene vart
fastsette. Det ungarske området var no berre ein tredjedel av det det hadde vore
under Stor-Ungarn (Nagy Magyarország) berre nokre år tidlegare. Miklós Horthy
leia landet autokratisk i mellomkrigstida. Den ungarske politikken og kulturen i
den perioden var sterkt prega av at både folket og regjeringa ville gjenopprette
Stor-Ungarn si ære og landområde, uansett kva det måtte koste.

Horthy allierte seg med Nazi-Tyskland på 1930-talet, i håp om å kunne få attende
dei territoria Ungarn hadde tapt i den fyrste verdskrigen. Tyskland gav difor
Ungarn område som tidlegare hadde vore ungarske, delar av Tsjekkoslovakia,
Jugoslavia og Romania, og som takk for dette tok Ungarn aktivt del i den andre
verdskrigen på tysk side. Meir enn 400 000 ungarske jødar og titusenar av
sigøynarar miste livet, men Horthy greidde stoppe planane om å deportere heile
den jødiske befolkninga i Budapest (om lag 200 000 personar) lenge nok til at
dei fleste vart redda. Dette var ein av grunnane til at Hitler såg på Horthy som
ein forrædar som berre følgde nazistane for sitt eige land si vinning, og ikkje
på ideologisk grunnlag. Etter at dei allierte invaderte Italia var det mange
diskusjonar om ikkje Ungarn skulle skifte side, så i oktober 1944 erstatta
Hitler Horthy med den ungarske nazikollaboratøren Ferenc Szálasi og
Pilkrosspartiet hans for å sikre framleis ungarsk stønad i krigen, og «nazismen
sine fiendar» i Ungarn fekk hard medfart.

Etter Nazi-Tyskland sitt fall, vart Ungarn ein sovjetisk lydstat og vart omgjort
til ein kommuniststat etter ein kortare demokratisk periode i 1946-1947. Etter
1948 innførte kommunistleiaren Mátyás Rákosi ei stalinistisk leiing, og det no
krigsherja Ungarn var nær total kollaps. Dette førde til 1956-opprøret, som
kunngjorde at Warszawa-traktaten var oppløyst frå ungarsk side. Revolusjonen
enda med militær intervensjon frå russisk side, men berre etter ein avtale med
USA om «nøytralitet» mot at amerikanarane fekk høve til å gjere det same under
Suez-krisa. Denne avtalen fekk austeuropearar til å tvile på Truman-doktrina som
hadde lova stogge all spreiing av kommunisme i verda. På dette viset stogga
Sovjet den ungarske revolusjonen med militære midlar, og tusenar vart
deporterte. I tillegg vart den reformvenlege kommunistiske statsministeren Imre
Nagy avretta. Frå sekstitalet til seint på åttitalet gjekk Ungarn under namnet
«den gladaste kommunistblokka», under leiing av den kontroversielle
kommunistleiaren János Kádár, som innførde eit autokratisk styresett. Seint på
åttitalet leia Ungarn arbeidet med å få oppløyst Warszawa-traktaten, og gjekk
mot å bli eit fleirpartisk demokrati med ein marknadsorientert økonomi. Etter
Sovjetunionen sitt fall i 1991 fekk Ungarn betre band til Vest-Europa, vart
medlem av NATO i 1999 og ein del av Den europeiske unionen den fyrste mai 2004.

Ungarn har sidan tidleg i mellomalderen vorte kalla den vestlege sivilisasjonen
sin austlege utpost i Europa. I samband med aukande autonomi innan det
austerrikske keisardømet blomstra ein moderne høgkultur opp, og i dag står
kaféar i Budapest og kulturinstitusjonar ikkje tilbake for det ein kan finne i
Wien.

Mellom elvane Donau og Tisza er det ein stor rikdom i folkedrakter, folkesongar
og folkedansar. Spora av balkanisme kan ein sjå i blandinga av serbisk, svabisk,
slovakisk, rumensk og romsk folkekultur i møte med den ungarske kulturen.

Den ungarske kulturinnflytnaden er òg merkbart tilstades i granneprovinsane i
nabolanda, som Vojvodina, Transsylvania, sørlege delar av Slovakia og
Austerrike, der ein på mange stader òg finn store ungarske minoritetsgrupper.

Ungarn dyrkar mykje paprika, som vert gjenspegla i matvegen med retter som til
dømes gulasj.



https://nn.wikipedia.org/wiki/Portugal

Portugal er eit land på Den iberiske halvøya sørvest i Europa. Portugal grensar
til Spania og har kyst mot Atlanterhavet. Øyane Madeira og Asorane høyrer òg til
Portugal. Landet har ei fortid som kolonimakt og herska mellom anna over Brasil
og Mosambik, men har òg sjølv opplevd ytre påverkingar frå ulike folkeslag, som
keltarar, fønikarar, romarar, visigotarar og maurarar.

Portugal har ei utstrekking på rundt 92 000 km². Elva Tejo deler landet i to.
Nord for elva er det mest skogdekka høgland, medan landskapet sør for elva er
lågt og bølgande. Klimaet nord i Portugal er fuktig og mildt på grunn av
Atlanterhavet. Sør i landet er det varmare, tørrare, og med milde vintrar.

Dei største portugisiske byane er Lisboa, Porto, Coimbra, Braga, Faro, Portimão,
Évora, Leiria, Beja, Viseu, Guarda, Guimarães og Bragança. Folk bur hovudsakleg
langs kysten.

Portugal utgjer den vestlege delen av Den iberiske halvøya, og møter ofte
lågtrykk frå Atlanterhavet om vinteren. Det meste av nedbøren fell i Portugal og
ikkje mykje går vidare til Spania i aust. Fjellområda i den nordlege halvdelen
av Portugal forsterkar denne effekten. Enkelte av dei nordlege vêrstasjonane får
like mykje nedbør om vinteren som veskysten av Irland og Skottland, med snø i
høgda. Lågtrykka streifer vanlegvis berre innom dei sørlegare områda, som Faro
og Beja, og her regnar det gjerne berre eit par gonger i veka om vinteren.
Vintertemperaturane langs kysten er om lag som langs kysten av Spania, men i
fjella er det vesentleg kaldare.

Sommarane har som regel fint vêr, medan Atlanterhavet av og til fører med seg
litt fukt over land. Temperaturane når vanlegvis 24-30 °C på ettermiddagen langs
kysten, medan det er litt lågare temperaturar i fjellområda. I den søraustlege
delen av Portugal kan det derimot bli svært varmt, og Riodades målte ein gong
50 °C. Dei nordlege områda kan få ei og anna regnbyge om sommaren, medan det
stort sett er tørt lenger sør. Temperaturane er òg behagelege om våren og
hausten, og nedbøren held seg på eit minimum frå mai til november. Lisboa har
ein normal årsnedbør på 708 mm, og berre 17 mm av dette kjem i perioden
juni-august. Porto, som ligg lenger nord på kysten, får derimot 1150 mm i året,
medan Faro berre får 521 mm (7 mm frå juni til august).

Det har budd folk på den iberiske halvøya i over 30 000 år, og romerske og
greske kjelder (som Herodot, Strabon, Avenius og Hecataeus av Miletus) kalla
desse for iberarar. 210 f.Kr. kom romarane til området, og fekk etter kvart
området under kontroll. Då romarriket fall på 400-500-talet, under
folkevandringastida, kom fleire germanske folkeslag inn i landet. På 700-talet
tok maurarane kontroll over store delar av halvøya. Kristne grupper erobra dei
nordlege delane av Portugal på midten av 800-talet, men tok dei sørlege delane
fyrst i siste halvdelen av 1300-talet. Frå maurarperioden er der fleire arabiske
ord, til dømes arroz (‘ris’) og namn (til dømes Fatima og Algarve).

Portugal vart etablert som kongerike av Alfonso I i 1139, og framstod som ei
sterk og uavhengig politisk eining fram til midten av 1500-talet. I 1580 kom det
ein spansk invasjon leidd av Filip II, og Portugal vart då styrt av den spanske
kongen gjennom ein personalunion. Frå 1640 vart så Portugal igjen eit
sjølvstendig monarki.

Den spanske invasjonen sette ein stopp for oppdagingsperioden i portugisisk
historie. 1400- og 1500-talet hadde nemleg vore prega av internasjonal sjøfart
med store oppdagingar og med etablering av handelsstasjonar og koloniar.
Portugal hadde etablert koloniar mellom anna i Brasil, Angola og Mosambik. Den
nedangstida Portugal, til liks med Spania, opplevde relativt sett i høve til dei
nordlege delane av Europa, vart forsterka av den reføydaliseringa som skjedde på
1500- og 1600-talet.

På 1800-talet var der i Portugal politisk strid mellom reformviljuge og
konservative grupper. Repubikanarane stod sterkt, og ein republikk vart etablert
i 1910, to år etter at kongen og kronprinsen hadde vorte myrda. Men det var
mykje politisk uro, og mellom 1910 og 1926 hadde landet 45 ulike regjeringar. I
1926 skjedde det eit militærkupp. Ein av dei som deltok då var António Salazar,
fyrst som finansminister, og frå 1932 og 36 år framover som regjeringssjef.
Salazar etaberte eit diktatur der han brukte familien som metafor for
samfunnsstyringa: Han sjølv var «faren», medan den katolske kyrkja var «mora».
Diktaturet vart styrta i nellikrevolusjonen i 1974 og demokratiske reformer tok
til. I 1975 fekk til dømes kvinner røysterett.

I 1986 gjekk Portugal inn i EU. Landet har nytt godt av ulike støtteordningar
frå EU, og hatt ein ikkje uvesentleg økonomisk vekst dei siste tiåra.

Portugal eksporterer mellom anna tekstil, som klede og fottøy, elektriske
produkt, vin og fiskeprodukt. Det er verdas største eksportør av kork.
Gruvedrift er ein viktig industri og produserer mellom anna svovelkis, kaolin,
sink og wolfram. Turisme er i stadig aukande grad ein viktig næringsveg.

Portugisisk økonomi blei hardt råka av finanskrisa frå 2007, og landet måtte be
om eit kriselån frå EU i 2011. Etter denne tida har den utviklinga i Portgual
fortsett i negativ retning.



https://nn.wikipedia.org/wiki/Islam

Islam er ein av verdsreligionane. Han har utspring i Arabia, og har mykje av
læra si til felles med jødedommen og kristendommen og som desse er han
monoteisk. Islam er såleis rekna å vera ein av dei abrahamittiske religionane.
Han er den nest største religionen i Noreg (sjåIslam i Noreg).

Den heilage boka til islam er koranen. Etter islams tru inneheld koranen
openberingane til Allah, som skal ha vorte gjevne muntleg til profeten Muhammed.
Muslimane meiner at dette pågjekk i 23 år, ved hjelp av erkeengelen Gabriel,
gjennom draumar og heilag inspirasjon.

Det er om lag 1,5 milliardar muslimar i verda. Det finst fleire avgreiningar,
der sunniislam utgjer rundt 80-85 %. I Iran dominerer sjiaislam.

Ordet islam kjem av dei arabiske rotkonsonantane S-L-M, og vert omsett med
overgjevnad til Guds vilje, eller òg med lydnad. Av andre arabiske ord med same
rot finn ein salaam og salaam aleikum, som tyder fred og Guds fred og er vanlege
helsingsformer, samt muslim, som tyder ein som underkastar seg Gud.

Tilhengjarar av islam, kjend som muslimar, trur at Gud, eller (på arabisk) Allah
openberra seg for menneska gjennom Muhammed og andre profetar, inkludert Adam,
Noa, Abraham, Moses og Jesus. Muslimar trur at Muhammed var den siste av
profetane, og at bodskapen han bar vidare til menneska vil vara til qijamah,
dommedag. Eit tidlegare mykje brukt omgrep om muslimar er muhammedanarar, men på
oppfordring frå muslimane sjølve er det etter kvart blitt mindre brukt.

Muslimar meiner at den viktigaste skriftlege openbaringa til menneska er
Koranen, som dei ser på som den endelege og feilfrie openberringa til menneska.
Tidlegare skrifter, som evangelia, Torah og jødiske profetiske skrifter vert
også sett på som guddommelege i natur, men har vorte gløymde, mistolka eller
forvridd slik at den originale bodskapen har forsvunne over tid.

Den grunnleggjande trusvedkjenninga i islam er sjahada: Det er ingen Gud utanom
Gud, og Muhammed er Guds tenar og bodbringar (arabisk: لا إله إلا الله محمد رسول
الله). Islam vert skildra som ein dīn, ein livsveg eller ei rettesnor.

Dei to største undergruppene av muslimar er sunni-muslimane og sjia-muslimane.
Sunni-muslimar utgjer storparten av muslimar i verda, 85-90 %, men
sjia-muslimane utgjer majoriteten i land som Iran og Irak. Sunni-islam sine
grunnleggjande pilarar vert referert til som Dei fem søylene i islam, medan
shia-islam har ein noko annleis terminologi, som inkluderer fem grunnleggjande
røter i religionen og ti grunnleggjande greiner. Muslimar har til felles dei
følgjande fem hovudkrava for truande, som sunni-muslimar ser på som dei fem
søylene og sjia-muslimar ser på som element av religionen sine røter og greiner:

Islamsk endetidslære er oppteken av qijama, endetida, og den endelege dommen
over menneska. I følgje islam skal dei rettferdige lønast med gledene i Djannah
(paradis), medan dei urettvise skal straffast i Djahannam (helvete).

Grunnleggjande i islam er Guds einskap, tawhid, ein absolutt monoteisme. I sura
al-Ikhlas (sure/kapittel 112) vert Gud skildra slik:

På arabisk vert Gud kalla Allāh. Ordet har ein etymologisk samanhang med ʾilāh
«guddom», og har slektskap med det hebraiske Ēl, som ein finn att i Elohim,
Herren. Allāh vert også brukt som namn på Gud av kristne og jødiske arabarar.
Muslimar meiner at guden dei dyrkar er den same som den jødiske og kristne
guddommen, men avviser den kristne læra om Guds treeining. Med unntak av eitt
byrjar alle kapitla i Koranen med setninga I namnet åt Gud, den miskunnsame, den
nåderike.

Muslimske sakralbygg blir kalla moskéar. Her samlar muslimar seg til felles bøn,
helst fem gonger dagleg, men mange kjem berre på fredagen, som er den viktigaste
vekedagen for muslimane, og les elles bøn på eiga hand. Kvinnene sit i eit eige
rom i moskeen, ved sida av hovudsalen. Ein lærd muslim, ofte kalla imam, leier
bøna i moskéen. Han har ofte òg oppgåva som muaddhin (muezzin), å kalla til bøn
frå minareten kvar moské har.

Koranen er den mest heilage skrifta i islam. Namnet på boka kjem frå det
arabiske ordet for resitasjon og det er også sjølve orda, ikkje det trykte
verket, som i islam vert sett på å vera Koranen.

Muslimar trur at Koranen vart openberra til Muhammed av Gud gjennom erkeengelen
Gabriel i åra 610–632 evt. I tillegg til å ha lært Muhammed sine openberringar
utanåt skal følgjesveinane hans ha skrive dei ned. Muslimar trur at Koranen i
dag er den same som den som vart openberra Muhammed og som han brakte vidare.
Forskarar er jamt over einige om at den utgåva av Koranen som er i bruk i dag
fyrst vart sett saman i skriftleg form av den tredje kaliffen, Uthman ibn Affan,
ein gong mellom 650 og 656. Han sende då kopiar til dei ulike provinsane i det
nye muslimske riket og gav ordre om at andre utgåver skulle øydeleggjast.

Dei fleste muslimar meinte frå tidlege tider at Koranen berre var perfekt og
fullstendig i det språket den vart openberra, arabisk. Omsette utgåver av
Koranen vert difor ofte stilt føre som korankommentarar eller som fortolkingar
av Koranen si tyding.

Koranen er dela inn i kapittel (arabisk: sura) og vers (arabisk: ayat). Kapitla
er sorterte i rekkefølgje med dei lengste først, uavhengig av kva dei handlar om
eller kva tid Muhammed fekk dei frå Gud.

Hadíth-skriftene er skrifter som viser til Muhammed og hans følgjesveinar sine
orde og gjerningar. Samlingar av hadíthskrifter er rekna å vera eit viktig
verktøy i tolkinga av sjaria (islamsk lov). Det er fleire ulike samlingar av
hadíthar og samlingane til Bukhari og Muslim er dei to mest annarkjende.
Innhaldet i samlingane (og for øvrig også Koranen) er ikkje samanhengande, slik
at den litterære kontekst ikkje blir vektlagd noko særleg. Ein tolkar heller
hadíth og Koranen ut frå heilskapen.

Ei eiga undergruppe av hadíth, hadith kudsi vert av muslimar sett på som Guds
ord, gjenteke av Muhammed.

Det finst ei lang rekkje undergrupper av islam. Dei to viktigaste grupperingane
islam kan delast inn i er sunni-islam og sjia-islam, medan sufismen, ein
spirituell tradisjon som finst blant både sjia- og sunni-muslimar, vert rekna
for å vera islam si mystiske retning.

Sunni-muslimane er den største gruppa innan islam, grovt rekna 80 % av verdas
muslimar er rekna å vera sunni-muslimar. På arabisk tyder as-sunnah bokstaveleg
tala prinsipp eller sti, medan omgrepet sunna i islam viser til tradisjonen
etter Muhammed. Sjia-muslimane utgjer den andre hovudgruppa innan islam, og skil
seg frå sunniane gjennom manglande aksept av dei tre fyrste kaliffane, eigne
lovtradisjonar og den sentrale rolla gjeve til Ali og til imamane. Både sunni-
og sjiaislam er delt inn i ei rekkje undergrupper. Ei tredje gruppe som daterer
attende til det store skismaet i islam er kharidjittane, ibadismen er ein
overlevande arvtakar etter desse.

Det finst også andre mindre muslimske grupper som ikkje utan vidare kan
klassifiserast som sunni eller sjia-muslimar, samt grupper som i noko eller full
grad ser på seg sjølv som muslimske, men som berre i noko eller lita grad vert
allment akseptert som dette. Blant desse finn ein zikri-religionen, Nation of
Islam, drusarane, alawittane og ahmadiyya-rørsla.



https://nn.wikipedia.org/wiki/Indonesia

Republikken Indonesia (indonesisk Republik Indonesia) er er eit land i
Søraust-Asia og Oseania. Landet er verdas største øystat, bygt opp av 17 508
store og små øyar, der Sumatra, Java, Sulawesi, Kalimantan og Papua er dei
største. Indonesia er med 240 millionar innbyggjarar det fjerde mest folkerike
landet i verda, og er det landet der det bur flest muslimar, endå landet ikkje
offisielt er ein islamsk stat. Hovudstaden er Jakarta.

Indonesia grensar mot Malaysia på øya Kalimantan, med Papua Ny-Guinea på øya
Papua, og med Aust-Timor på Timor-øya. Andre naboland er Singapore, Filippinane,
Australia, og dei indiske Andaman- og Nikobar-øyane.

Seinare har soga til Indonesia vorte påverka av framande makter som jakta på
øyane sine naturressursar. Muslimske handelsfolk tok med seg islam, og
europeiske stormakter kjempa om kven som skulle få monopolisere handelen på
krydderøyane, Molukkane, under oppdagingstida. Etter 350 år med nederlandsk
kolonialisme sikra Indonesia seg sjølvstende etter andre verdskrigen. Sidan har
soga vore turbulent, med utfordringar grunna naturkatastrofar, korrupsjon,
separatisme, demokratiseringsprosessen og periodar med snøgge økonomiske
endringar.

Namnet «Indonesia» kjem frå det latinske Indus, som tyder 'India', og det greske
nesos for 'øy'. Namnet er kjend attende til 1700-talet, lenge før opprettinga av
den moderne staten Indonesia. I 1850 føreslo George Earl, ein engelsk etnolog,
nemninga «indunesiarar» og «malayunesiarar» for innbyggjarane på det indiske
eller malayiske arkipelet. I det same tidsskriftet nytta James Richardson Logan,
ein student av Earl, Indonesia som eit synonym for det indiske arkipelet.
Nederlandske akademikarar som skreiv i Aust-Indiske tidsskrift var mot bruk av
nemninga Indonesia. I staden nytta dei omgrepa Malayarkipelet (Maleische
Archipel); Nederlandsk Aust-India (Nederlandsch Oost Indië), populært kalla
Indië; Austen (de Oost); eller også Insulinde.

Sidan 1900 vart nemninga Indonesia meir vanleg i akademiske krinsar utanfor
Nederland, og indonesiske nasjonalistar nytta namnet som eit politisk omgrep.
Adolf Bastian, frå Universitetet i Berlin, populariserte namnet gjenom boka
Indonesien oder die Inseln des Malayischen Archipels, 1884-1894. Den første
indonesiske akademikaren som nytta namnet var Suwardi Suryaningrat (Ki Hajar
Dewantara), då han skipa eit pressekontor i Nederland med namnet Indonesisch
Pers-bureau i 1913.

Fossile restar av Homo erectus, populært kjend som «Java-mannen», kan tyde på at
det indonesiske arkipelet vart busett for to millionar til 500 000 år sidan.
Austronesiske folkeslag, som utgjer stordelen av den noverande folkesetnaden,
migrerte til Søraust-Asia frå Taiwan. Dei kom fram til Indonesia rundt 2000 år
før vanleg tidsrekning, og avgrensa dei opphavlege Melanesiske folkeslaga til
dei mest austlege områda etterkvart som dei ekspanderte. Ideelle føresetnader
for gardsbruk, meistring av teknikken for våtmarksdyrking av ris så tidleg som
det åttande hundreåret fvt., gjorde det mogeleg for landsbyar, byar og små
kongedøme å bløme innan det første hundreåret evt. Indonesia si strategiske
plassering i høve sjøruter fostra handel mellom øyane og internasjonalt. Til
dømes vart det etablert handelsband med både indiske kongedøme og Kina fleire
hundre år fvt. Handel har sidan den gong sett eit vesentleg preg på indonesisk
soge.

Frå det sjuande hundreåret blømte det mektige maritime Srivijaya-kongedømet
grunna handelen og påverknad frå hinduisme og buddhisme som kom med dei
handelsfarande. Mellom det åttande og tiande hundreåret voks og fall dei
buddhistiske og hinduiske jordbruks-kongedøma, høvesvis Sailendra og Mataram
innanlands på Java. Desse bygde svære religiøse monument som
Sailendra-kongedømet sitt Borobudur og Mataram sitt Prambanan. Det hinduiske
Majapahit-kongedømet vart grunnlagt i den austlege delen av Java seint på
1200-talet. Under Gajah Mada fekk det påverknadskraft over store delar av
Indonesia; denne perioden er ofte kalla ein gyllen tidsalder i indonesisk
historie.

Sjølv om muslimske handelsfarande først for gjennom Søraust-Asia tidleg i den
islamske æraen, er dei første prova på islamisert folkesetnad i Indonesia datert
til 1200-talet i nordre Sumatra. Andre indonesiske område vart over tid
islamiserte, og islam var den dominerande religionen på Java og Sumatra ved
slutten av 1500-talet. For det meste vart islam lagt opp på og blanda med dei
eksisterande kulturelle og religiøse tradisjonane, noko som har forma den
dominerande forma av islam i Indonesia, særskilt på Java. Dei første europearane
gjekk i land i Indonesia i 1512, då portugisiske handelsfarande, leia av
Francisco Serrão, søkte å få monopol på kjeldene til muskatnøtt, kryddernellik,
og cubeb-peppar på Molukkane. Nederlandske og britiske handelsfolk følgde etter.
I 1602 skipa nederlendarane Det nederlandske austindiakompaniet (VOC) og vart
den dominerande europeiske makta. Etter at VOC gjekk konkurs og vart formelt
oppløyst i 1800 skipa dei nederlandske styresmaktene dei Nederlandske Aust-India
øyane som ein nasjonalisert koloni.

I stordelen av kolonitida var nederlandsk kontroll over terriotoriet svak; først
tidleg på 1900-talet fekk Nederland kontroll over det som vart Indonesias
noverande grenser. Den japanske invasjonen og følgjande okkupasjonen under den
andre verdskrigen gjorde slutt på nederlandsk herredøme, og oppmuntra den
tidlegare undertrykte indonesiske sjølvstenderørsla. To dagar etter den japanske
overgjevinga i august 1945, erklærte Sukarno, ein innflytingsrik nasjonalistisk
leiar, sjølvstende og vart utpeika til president. Nederland prøvde å gjenreise
styret sitt, og ein væpna og diplomatisk strid vart avslutta i desember 1949.
Etter internasjonalt press godkjende Nederland då indonesisk sjølvstende (med
unntak av det nederlandske territoriet Vest Ny-Guinea, som vart inkorporert
etter New York-semja av 1962, og SN-mandaterte Lov om fritt val).

Sukarno gjekk frå demokrati mot autoritært styre, og heldt maktbasen sin gjennom
å balansere dei motstridande maktpolane i militæret, og det indonesiske
kommunistpartiet (PKI). Eit kuppforsøk den 30. september 1965 vart slått attende
av hæren, som leia ei valdeleg anti-kommunistisk utrensking. Under denne vart
PKI skulda for kuppet og praktisk tala knust. Mellom 500 000 og ein million
menneske vart drepne. Leiaren av militæret, General Suharto, utmanøvrerte den
politisk svekka Sukarno, og vart formelt utpeika som president i mars 1968. Hans
Nye ordning-regjering vart støtta av den amerikanske regjeringa, og oppmuntra
utanlandsk direkte investering i Indonesia, som var ein hovudfaktor i dei neste
tre årtia med omfattande økonomisk vekst. Men den autoritære «Nye ordninga» vart
frå fleire hald skulda for korrupsjon og undertrykking av politisk opposisjon.

I 1997-98 var Indonesia eit av dei hardast ramma landa under den asiatiske
finanskrisa. Misnøye i folket med «den nye ordninga» enda i folkeprotestar.
Suharto trekte seg den 21. mai 1998. Aust-Timor stemte i 1999 for å lausrive seg
frå Indonesia, etter ein tjuefem år lang militær okkupasjon som var merkt av
internasjonal fordømming av ofte brutal undertrykking av aust-timorarane. Sidan
Suharto trekte seg, har ei styrking av demokratiske prosessar omfatta eit
regionalt sjølvstendeprogram, og det første direkte presidentvalet i 2004.
Politisk og økonomisk ustabilitet, sosial uro, korrupsjon og terrorisme har
seinka framgangen. Sjølv om tilhøvet mellom ulike religiøse og etniske grupper i
stordelen er harmonisk, er akutt sekterisk misnøye og vald enno eit problem i
visse område. Ein nådde ei politisk løysing på ei væpna konflikt i
Aceh-provinsen i 2005.

Indonesia er ein republikk leia av ein president. Som ein einingsstat er makta
konsentrert hjå dei sentrale styresmaktene. Etter at President Suharto trekte
seg i 1998, har politiske og styringsmessige strukturar gjennomgått store
endringar. Gjennom fire endringar av grunnlova av 1945 har ein reformert den
utøvande-, lovgjevande- og dømande statsmakta. Den indonesiske presidenten er
statsoverhovud, øvstkommanderande i dei indonesiske væpna styrkane, gjev
lovføreslag og leier utanrikspolitikken og styringa av landet. Presidenten vel
eit ministerråd, som ikkje treng vere valde medlemmar av den lovgjevande
forsamlinga. Presidentvalet i 2004 var det første der folket valde presidenten
og vise-presidenten direkte. Presidenten kan tene maksimalt i to etterfølgjande
5-års periodar.

Det øvste representative organet på nasjonalt nivå er Folkets konsulterande
forsamling (Majelis Permusyawaratan Rakyat, MPR). Forsamlinga si hovudoppgåve er
å tryggje og tilpasse grunnlova, setje inn presidenten og å formalisere
politiske utkast. Ho har mynde til å stille presidenten for riksrett. Rådet er
sett saman av to ting; Folkets representative råd (DPR), med 550 medlemmar, og
Rådet av regionale representantar (DPD), med 128 medlemmar. DPR vedtek lover og
overvakar den utøvande makta; partipolitikarar vert valde til femårsperiodar
etter proporsjonal representasjon. Reformer sidan 1998 har i vesentleg mon auka
DPR si rolle i nasjonal styring. DPD er eit nytt ting for saker som gjeld
regional styring.

Stordelen av sivilrettslege tvistar vert handsama føre ein tingrett; anker vert
handsama ved ein høgare domstol. Høgsterett handsamar anker som siste instans.
Andre domstolar er føretaksdomstolen, som tek føre seg konkurs og insolvens; ein
administrativ domstol som tek saker om administrativ lov retta mot
styresmaktene; ein grunnlovsdomsol som tek saker om grunnlovmessigheita av
lover, nasjonale val, oppløysing av politiske parti, og omfanget av
statsinstitusjonar si avgjerdsmakt; og ein religiøs domstol som tek særskilte
religiøse saker.

I motsetnad til Sukarno sin anti-imperialistiske antipati mot vestmaktene og
spenningar i høve til Malaysia, har Indonesia sin utanrikspolitikk sidan Suharto
si «nye ordning» vore tufta på økonomisk og politisk samarbeid med vestlege
land. Indonesia har nære band med nabolanda i Asia, og er ein medskipar av ASEAN
og Aust-Asia-toppmøtet. Landet gjenoppretta diplomatisk kontakt med Kina i 1990
etter at denne vart frosen under dei anti-kommunistiske utrenskingane tidleg
under Suharto-styret. Indonesia har vore medlem av Dei sameinte nasjonane sidan
1950, og var ein medskipar av Organisasjonen av alliansfrie nasjonar (NAM) og
Den islamske konferanse (OIC). Indonesia har underteikna vedtaket om eit ASEAN
frihandelsområde og deltek i Cairns-gruppa og WTO. Historisk har landet vore ein
medlem av OPEC, sjølv om det er i ferd med å trekke seg ut (2008), og er ikkje
lenger ein netto oljeeksportør. Indonesia har fått humanitær og
utviklings-stønad sidan 1966, særskilt frå USA, Vest-Europa, Australia og Japan.

Dei indonesiske styresmaktene har samarbeidd med andre land for å arrestere og
straffeforfølgje personane bak store bombeåtak knytt til militant islamisme og
Al-Qaida. Det største åtaket tok livet av 202 personar (der 164 var utanlanske
turistar) i feriebyen Kuta på øya Bali i 2002. Åtaka, og seinare åtvaringar mot
å fare til Indonesia frå andre land, gjorde stor skade på Indonesia sin
turistindustri og utsikta for vidare utanlandske investeringar.

Indonesia sine væpna styrkar (TNI) tel 300 000 mann, og omfattar hæren (TNI-AD),
sjøforsvaret (TNI-AL), og luftforsvaret (TNI-AU). Hæren har om lag 233 000 i
aktivt personell. Forsvaret sin del av nasjonalbudsjettet var 4 % av GDP i 2006,
og er, på kontroversielt vis, støtta av inntekter frå kommersielle interesser og
stiftingar eigd av det militære. I tida etter at Suharto gjekk av i 1998, fjerna
ein formelle TNI-representantar i parlamentet; trass denne avgrensinga er
forsvaret si politiske påverknadskraft enno stor. Sjølvstenderørsler i Aceh- og
Papua-provinsane har leidd til væpna konflikt, følgt av påstandar om
menneskerettsbrot og brutalitet frå alle sider. Etter ein sporadisk geriljakrig
over tretti år mellom Fri Aceh-rørsla (GAM) og det indonesiske militæret, vart
det underteikna ei endeleg våpenkvile i 2005. På Papua har det vore vesentleg,
men ikkje komplett gjennomføring av lover om regionalt sjølvstende. Vidare har
det blitt rapportert ein nedgang i talet på valdsepisodar og menneskerettsbrot,
sidan Susilo Bambang Yudhoyono vart president.

Administrativt er Indonesia oppdelt i 33 provinsar, der fem har ei særskilt
stode. Kvar provins har si eiga lovgjevande forsamling og ein eigen guvernør.
Provinsane er vidare inndelt i fylke (kabupaten) og byar (kecamatan), som er
vidare oppdelt i underdistrikt (kecamatan), igjen oppdelt i landsbygrupper
(anten desa eller kelurahan). Etter at regionale sjølvstendetiltak vart
gjennomførte i 2001, er fylka og byane dei viktigaste administrative einingane,
med ansvar for stordelen av statleg tenesteyting. Landsbyeiningane har størst
tyding for dagleglivet til innbyggjarane, og tek seg av landsby- og
nabolagspørsmål gjennom eit vald lurah eler kepala desa (landsbyhovdingen).

Provinsane Aceh, Jakarta, Yogyakarta, Papua, og Vest Papua har meir omfattande
lovgjevingsmakt og er i større mon sjølvstendig frå dei sentrale styresmaktene
enn dei andre provinsane. Styresmaktene i Aceh har til dømes rett til å nytte
eit sjølvstendig rettssystem; og i 2003 gjennomførte dei ei form for sjaria
(islamsk rett). Yogyakarta fekk status som «særskilt region» som løn for byens
sentrale rolle som støttepunkt for indonesiske republikanarar under den
indonesiske revolusjonen. Papua, tidlegare kjend som Irian Jaya, fekk ein
særskilt sjølvstyrestatus i 2001. Jakarta har særskilt status som
hovudstadsregion.

(Indonesisk namn i hakeparantesar der det skil seg frå norsk) † peikar på
provsinar med særskilt stode

Den indonesiske landflata er etter opplysningar frå staten fordelt på 17 508
øyar, der 6 044 er busette. Øyane er fordelte på båe sider av ekvator. Dei fem
største øyane er Java, Sumatra, Kalimantan (den indonesiske delen av Borneo),
Ny-Guinea (delt med Papua New Guinea), og Sulawesi. Indonesia har landgrense mot
Malaysia på øyane Borneo og Sebatik, Papua New Guinea på øya Ny-Guinea, og
Aust-Timor på øya Timor. Indonesia delar også grenser med Singapore, Malaysia,
og Filippinane mot nord og Australia mot sør over tronge sund. Hovudstaden,
Jakarta, ligg på Java og er landets største by, følgt av Surabaja, Bandung,
Medan, og Semarang.

Med 1 919 440 kvadratkilometer er Indonesia verdas 16. største land i høve
areal. Gjennomsnittleg folketettleik er 134 personar per kvadratkilometer
(347 per sq mi), noko som tilsvarar 79. plass i verda, sjølv om Java er verdast
tettast busette øy, har ein folketettleik på 940 personar per kvadratkilometer.
Med 4 884 meter, er Puncak Jaya på Papua Indonesias høgste fjell, og Toba-sjøen
i Sumatra er landets største innsjø, med eit areal på 1,145 kvadratkilometer.
Landets største elvar er i Kalimantan, og inkluderer Mahakam- og Barito-elva;
slike elvar er kommunikasjons- og transport-ruter mellom øyas elvebusettingar.

Indonesia si plassering på kanten av Stillehavet, Eurasia og dei australske
tektoniske platene gjer landet til stad for fleire vulkanar og jamnlege
jordskjelv. Indonesia har minst 150 aktive vulkanar, mellom dei Krakatau og
Tambora, båe kjende for katastrofale utbrot på 1800-talet. Utbrotet frå
Toba/supervulkanen, for om lag 70 000 år sidan, var eit av dei største utbrota
nokon gong, og ei global katastrofe. Seinare katastrofer grunna seismisk
aktivitet omfattar mellom anna Tsunamien i 2004 som tok livet av, estimert,
167 736 personar på nordlege Sumatra, og Yogyakarta-jordskjelvet i 2006. Jamvel
er vulkansk oske ein grunnleggjande bidragsytar til det fruktbare jordsmonnet
som historisk sett har vore grunnlaget for den høge folketettleiken på Java og
Bali.

Indonesia har eit tropisk klima og dei største temperaturskilnadane i landet
kjem som følgje av høgdeskilnadar. Den gjennomsnittlege daglege
temperatur-spennvidda i Jakarta er 26–30 °C. Temperaturane endrar seg lite
gjennom året. Gjennomsnittleg nedbør i låglandet varierer frå
1,780–3,175 millimeter , og opptil 6 100 millimeter i fjellområde. Stordelen av
nedbøren fell i regntida. Dei sørvestlege øyane, inkludert Bali og Timor, er
tørrare enn dei nordlege øyane. Generelt sett får dei vestlege og sørlege delane
av øyane mest regn frå mai til oktober, medan nordlege område, som det meste av
Sumatra, nordlege Java og Sulawesi, er våtast frå november til april. Nedbøren
kjem ofte i samband med torevêr. El Niño-episodar fører ofte til tørke i
regntida, og dette fører ofte til stor skogbrannfare.

Indonesia ligg i grensesonen mellom den eurasiske og den australske plata.
Området ligg òg i grensesonen mellom den indiske plata og Stillehavsplata.
Platetektonikken har gjeve opphav til ein vulkansk øyboge med aktive vulkanar
som har forma øya Sumatra, Java, Bali og Nusa Tenggara.

Semangkoforkastinga er ein dekstral strøkforkasting langs ei innsynkingssone i
vestlege delen av Sumatra. Palu-Koroforkastinga strekkjer seg frå Koro i
sentrale delar av Sulawesi til Palu på vestkysten av Sulawesi.

Indonesias storleik, tropiske klima og geografi, underbyggjer verdast nest
største nivå av biologisk mangfald (etter Brasil), og landets flora og fauna er
ei blanding av asiatiske og australasiatiske artar. Ein gong var Indonesia kopla
til det asiatiske fastlandet, og slik har øyane på Sunda-sokkelen (Sumatra,
Java, Borneo og Bali) eit vidt spekter av asiatisk fauna. Store artar som
sumatra-tiger, nashorn, orangutang, asiatisk elefant, og leopard, fanst ein gong
så langt aust som Bali, men talet og fordelinga av desse artane har sokke
dramatisk. Skogar dekker om lag 60 % av landet. på Sumatra og Kalimantan, er
skogane i hovudsak samansett av asiatiske artar. Skogane på den mindre, og meir
folkesette Java, har stort sett vorte fjerna til føremon for menneskeleg
busetting og jordbruk. Sulawesi, Nusa Tenggara, og Maluku—har vore åtskilt frå
dei kontinentale landmassane for ei lengre tid—og har utvikla sin eigen
særskilte flora og fauna. Papua var del av den australske landmassa, og er
heimen til ein unik fauna og flora nært i slekt med Australia sin, mellom anna
meir enn 600 fugleartar.

Indonesia er nummer to etter Australia i høve talet på endemiske artar, med 26 %
av dei 1 531 fugleartane og 39 % av dei 515 pattedyrartane som endemiske.
Indonesia sine 80 000 kilometer med kystlinje er omgjevne av tropiske hav som
bidreg til landets store biologiske mangfald. Indonesia har ei spennvidd av sjø
og kyst-økosystem, med strender, sandbankar, elvemunningar, mangrovar,
korallrev, sjøgras [beds], kystlege mudderflater, tidevassflater, algeskogar og
små øy-økosystem. Wallace-lina, ei tenkt line som skil økosonar mellom asiatiske
og australasiatiske artar i Indonesia, går om lag nord-sør langs kanten av
Sundasokkelen, mellom Kalimantan og Sulawesi, og langs det djupe Lomboksundet,
mellom Lombok og Bali. Vest for lina er flora og fauna meir asiatisk; aust for
Lombok, er dei meir og meir australske. Området med øyar mellom lina og
Ny-Guinea er no kalla Wallacea.

Indonesias store innbyggjartal og snøgge industrialisering har gjeve alvorlege
miljøproblem, som ofte vert gjeve låg prioritering grunna høg fattigdom og
svake, ressursveike styringsorgan. Miljøspørsmål omfattar stor-skala avskoging
(der mykje er ulovleg) og tilknytte skogbrannar som gjev tung skodde over delar
av vest-Indonesia, Malaysia og Singapore; over-utnytting av hav-ressursar; og
miljøproblem knytt til snøgg urbanisering og økonomisk utvikling, mellom anna
luftforureining, trafikkorker, søppelhandsaming og påliteleg vatn og
avlaupstenester. Øydeleggjing av habitat truar overlevinga til innfødde og
endemiske artar, inklusive 140 artar av pattedyr indetifisert av World
Conservation Union (IUCN) som trua, og 15 identifisert som kritisk trua, mellom
anna sumatra-orangutang.

Indonesias estimerte bruttonasjonalprodukt for 2007 er 408 milliardar US-dollar
(1 038 milliardar dollar PPP). I 2007 var estimert nominell per kapita-GDP 1 812
dollar, og per kapita GDP PPP var 4 616 internasjonale dollar.
Tenesteytingssektoren er den største i økonomien, og svarar til 45,3 % av GDP
(2005). Etter dette kjem industrien (40,7 %) og jordbruket (14,0 %).
Størstedelen av arbeidstakarane er likevel tilsett i jordbrukssektoren, med
44,3 % av ein arbeidsstokk på 95 millionar. Etterfølgt av tenesteyting (36,9 %)
og industri (18,8 %). Viktige industriar er petroleum og naturgass, tekstilar,
klede og gruvedrift. Viktige jordbruksprodukt er palmeolje, ris, te, kaffi,
krydder og gummi.

Indonesia sine viktigaste eksportmarknader (2005) er Japan (22,3 %),
Sambandsstatane (13,9 %), Kina (9,1 %), og Singapore (8,9 %). Dei viktigaste
leverandørane av importvarer til Indonesia er Japan (18,0 %), Kina (16,1 %), og
Singapore (12,8 %). I 2005 hadde Indonesia eit handelsoverskot med
eksportinntekter på US$83,64 milliardar og importutgifter på US$62,02
milliardar. Landet har mykje naturressursar, mellom anna råolje, naturgass,
tinn, kopar og gull. Indonesias viktigaste importvarer er maskiner og utstyr,
kjemikaliar, brennstoff og matvarer.

På 1960-talet forverra økonomien seg drastisk grunna politisk uro, ei ung og
uerfaren styresmakt, og udisiplinert økonomisk nasjonalisme, som førte til
omfattande fattigdom og svolt. Etter at President Sukarno fall, tok den Nye
ordning-regjeringa med seg ein disiplinert økonomisk politikk som snøgt
reduserte inflasjonen, stabiliserte valutaen, reforhandla utanlandsgjelda, og
trekte til seg utlandsk støtte og investeringar. Indonesia er Søraust-Asias
einaste medlem av OPEC, og prisauken på olje på 1970-talet gav uventa
eksportinntekter som bidrog til vedvarande høge økonomiske vekstratar. Etter
vidare reformer mot slutten av 1980-talet flaut utanlandske investeringar inn i
Indonesia, særskilt inn i den snøgt veksande, eksportorienterte
fabrikkproduksjonssektoren, og frå 1989 til 1997 voks den indonesiske økonomien
med gjennomsnittleg meir enn 7 %.

Indonesia var det landet som blei hardast ramma av den Aust-asiatiske
finanskrisa i 1997–98. Mot amerikansk dollar fall valutaen frå om lag 2 000
Rp.til 18 000 Rp., og økonomien krympa med 13,7 %. Rupiah har sidan den gong
stabilisert seg på om lag 10 000 Rp., og det har vore ei sakte, men vesentleg
økonomisk betring. Politisk uro sidan 1998, sakte økonomisk reform, og
korrupsjon på alle styrings- og forretningsnivå, har bidrege til at betringa har
vore flekkete. (Transparency International, til dømes, rangerer Indonesia på 143
plass av 180 land i deira Corruption Perceptions Index) frå 2007. GDP veksten
var jamvel på meir enn 5 % i både 2004 og 2005, og er venta å auke enno meir.
Vekstraten er for låg til å redusere vesentleg på arbeidsløysa, og stagnerande
lønningsauke, aukande drivstoff- og risprisar har ført til auka fattigdomsnivå.
I 2006 rekna ein med at 17,8 % av folkesetnaden lever under fattigdomstreskelen,
49,0 % av folkesetnaden lever på mindre enn 2 dollar per dag, og arbeidsløysa er
på 9,75 %.

Folkesetnaden var ved folketellinga i 2000 oppgjeve å vere 206 millionar, og det
indonesiske statistiske sentralbyrået og Statistics Indonesia reknar med ein
folkesetnad på 222 millionar for 2006. 130 millionar personar bur på Java,
verdas tettast busette øy. Trass eit relativt effektivt
familieplanleggingsprogram som har vore aktivt sidan 1960-talet, ventar ein at
folkesetnaden vli auke til om lag 315 millionar innan 2035, tufta på den
noverande estimerte vekstraten på 1,25 %.

Stordelen av Indonesarane er etterkomarar av austronesisk-talande folkeslag som
opphavleg kom frå Taiwan. Den andre store gruppa er melanesiarar, som har busett
austlege Indonesia. Det finst om lag 300 særskilte innfødde etnisitetar i
Indonesia, og 742 ulike språk og dialektar. Den største folkegruppa er
javanesarane, som svarar til 42 % av folkesetnaden, og er politisk og kulturelt
dominerande. Sundanesarane, etniske malayar og maduresarane er dei største
ikkje-javanesiske folkegruppene. Ein har eit indonesisk nasjonsomgrep side om
side med sterkt vedlikeheldte regionale identitetar. Samfunnet er i stor del
harmonisk, jamvel om sosiale, religiøse og etniske spenningar har utløyst
forferdelege valdsepisodar. Kinesiske indonesarar er ein innflytingsrik etnisk
minoritet som svarar til mindre enn 1 % av folkesetnaden. Mykje av landets
privateigde føretak og rikdom er kontrollert av etniske kinesarar, noko som har
bidrege til mykje misnøye, og endå valdsbruk mot etniske kinesarar.

Det offisielle nasjonalspråket, indonensisk, vert lært i alle skular, og vert
tala av nesten alle indonesarar. Det er språket for forretningar, politikk,
nasjonale media, opplæring og akademia. Det var opphavleg eit lingua franca for
stordelen av regionen, inklusive noverande Malaysia, og er slik nært i slekt med
malaysisk. Indonesisk vart først fremja av nasjonalistar på 1920-talet, og
erklært som offisielt språk då Indonesia vart sjølvstendig i 1945. Dei fleste
indonesarane talar minst eit av dei mange hundre lokale språka (bahasa daerah),
ofte som morsmål. Av desse er javanesisk det mest utbreidde som språket til den
største etniske gruppa. På den andre sida har Papua 500 eller meir innfødde
papuiske og austronesiske språk, i ein region med berre 2,7 millionar menneske.
Mange i den eldre generasjonen kan enno nytte eit visst nivå av nederlandsk
språk.

Sjølv om religiøs fridom er gjeve i den indonesiske grunnlova, stadfestar
styresmaktene offisielt berre seks religionar: islam; protestantisk kristendom;
katolsk kristendom; hinduisme; buddhisme og konfusianisme. Sjølv om Indonesia
ikkje er ein islamsk stat, er landet verdas største med eit fleirtal av
muslimar, med nesten 86,1 % av folkesetnaden erklærte som muslimar etter
folketellinga i 2000. 8,7 % av folkesetnaden er kristne, 3 % er hinduar, og
1,8 % buddhistar eller «anna». Stordelen av indonesiske hinduar er balinesarar,
og stordelen av buddistar i samtidas Indonesia er etniske kinesarar. Jamvel om
dei er minoritetsreligionar i dag, er både hinduisme og buddhisme definerande
innflytingar på indonesisk kultur. Islam vart først følgd av indonesarar på
Nord-Sumatra på 1200-talet, gjennom påverknad frå handelsfarande, og vart den
dominerande religionen innan 1500-talet. Katolisisme vart teke med av tidlege
portugisiske kolonialistar og misjonærar, og dei protestantiske
trusfellesskapane er i stordelen eit resultat av nederlandske kalvinistiske og
lutheranske misjonærarbeid under kolonitida. Ein stor del av indoneserane—som
javanesiske abangan, balinesiske hinduar, og dayakiske kristne—praktiserer ein
mindre ortodoks, synkretisk form for religion, som trekk på lokale sedvaner og
tru.

Indonesia har rundt 300 etniske grupper, kvar med kulturelle skilnader utvikla
over hundreåra, og påverka av indisk, arabisk, kinesisk, malaysiske og
europeiske kjelder. Tradisjonelle javanesiske og balinesiske dansar, til dømes,
inneheld trekk frå hinduisk kultur og mytologi, likeins gjeld wayang kulit
(skuggeteater). Tekstilar som batikk, ikat og songket vert laga over heile
Indonesia i stilartar som varierer etter regionen. Den dominerande innverknaden
på indonesisk arkitektur har tradisjonelt vore indisk; men, kinesiske, arabiske
og europeiske arkitektoniske bidrag har òg vore viktige. Dei mest populære
sportsgreinane i Indonesia er badminton og fotball; Liga Indonesia er landets
øvste fotballiga. Tradisjonelle sportar er mellom anna sepak takraw, og okselaup
i Madura. I område med ei soge av stammekrigar, held ein arrangerte slåsskampar,
slik som caci på Flores, og pasola i Sumba. Pencak Silat er ein indonesisk
kampsport. Sport i Indonesia rettar seg i hovudsak mot menn og tilskodar-sport
er ofte knytt til ulovleg speleverksemd.

Indonesisk mat varierer etter regionen og tek utgangspunkt i kinesiske,
europeiske, mellom-austlege og indiske forgjengarar. Ris er den sentrale
ingrediensen i den daglege føda, og vert servert med siderettar av kjøt og
grønsaker. Krydder (særskilt chili), kokosnøttmjølk, fisk og kylling er andre
grunnleggjande ingrediensar. Tradisjonell indonesisk musikk omfattar gamelan og
keroncong. Dangdut er ein populær type popmusikk som hentar inspirasjon frå
arabisk, indisk og malaysisk folkemusikk. Indonesisk filmindustris popularitet
nådde toppen på 1980-talet då den dominerte kinoane i Indonesia, sjølv om
populariteten dala markert på byrjinga av 1990-talet. Mellom 2000 og 2005 har
talet på indonesiske filmar utgjevne per år auka støtt.

Dei eldste prova på skrift i Indonesia er ei rad av inngraveringar på sanskrit
daterte til 400-talet. Viktige personar i moderne indonesisk litteratur er
mellom anna den nederlandske forfattaren Multatuli, som kritiserte behandlinga
av indonesarane under nederlandsk kolonistyre; sumatrarane Muhammad Yamin og
Hamka, som var innflytingsrike nasjonalistiske skribentar og politikarar frå før
sjølvstendet; og den proletariske forfattaren Pramoedya Ananta Toer, som er
Indonesias mest kjende romanforfattar. Fleire av Indonesias folkeslag har ein
munnleg forteljartradisjon med sterke røter, noko som bidreg til å definere og
halde deira kulturelle identitetar ved like. Mediefridomen i Indonesia har auka
markant sidan slutten av Suharto-tida, då det no nedlagde
Informasjonsministeriet overvaka og kontrollerte innanlandske media, og avgrensa
dei utanlandske. Fjernsynsmarknaden omfattar ti nasjonale kommersielle sendarar,
og regionale sendarar som konkurrerer med den offentlege sendaren TVRI. Private
radiostasjonar nyttar eigne nyhendeprogram og utanlandske sendarar bidreg med
andre program. Med eit rapportert tal på 25 millionar internettbrukarar i 2008,
er bruk av veven avgrensa til eit mindretal av folkesetnaden, om lag 10,5 %.



https://nn.wikipedia.org/wiki/Egypt

Egypt (kortform av Den Arabiske Republikken Egypt) er eit land i Afrika, som
grensar mot Libya, Sudan, Gazastripa og Israel. I nord har landet kyststripe mot
Middelhavet og i aust mot Raudehavet. Sinaihalvøya i nordaust bind Afrika saman
med Asia. Mellom Sinaihalvøya og resten av landet ligg Suezkanalen som bind
saman Middelhavet og Raudehavet. Resten av landet er dominert av ørken, medan
dei fleste egyptarar bur langs med Nilen, som renn gjennom landet frå sør mot
nord.

Egypt hadde ein blomstrande sivilisasjon i oldtida, og er kjend for sine enorme
pyramidar og andre storslagne monument. Landet blei erobra av arabarane i 639
e.Kr. og blei etter kvart eit sentrum for islamsk lærdom. I 1922 fekk landet
delvis sjølvstende frå Storbritannia, som hadde styrt landet sidan 1882. Fyrst
etter den andre verdskrigen fekk landet fullt sjølvstende. I dag har landet ein
raskt veksande folkesetnad, som er den største i den arabiske verda.

Den årlege overflauminga av Nilen gjorde at jordbruket i Egypt tidleg produserte
eit stort nok overskot til å oppretthalde ein rik sivilisasjon. Eit egyptisk
rike blei grunnlagd i 3200 f.Kr av kong Narmer, og ulike dynasti kom til å styre
dette området som ei eining i nærare 3000 år framover. Egypt i oldtida var styrt
av faraoar, som gjorde krav på å stamme frå gudane. Pyramidane i Egypt stammar
frå denne tida, det same gjer dei kjende gravkamra i Konganes Dal der grava til
Tut-ankh-Amon blei funne i 1922.

Etter at det siste innfødde egyptiske dynastiet fall for persarane i 343 f.Kr
blei Egypt erobra av Aleksander den store like etter. Dronning Kleopatra er
kanskje den mest kjende av dei greske herskarane som følgde etter Aleksander si
erobring. Seinare var romarane herrar i Egypt, og dei blei avløyste av
bysantinarane før arabarane invaderte landet i 639 e.Kr. Egypt var ein del av
det islamske kalifatet fram til dei lokale mamelukkane tok over kontrollen i
1250. Dei var formelt underlagde sultanen i Istanbul. Frå å ha hatt eit folketal
på om lag 6-7 millionar i romartida gjekk Egypt til å ha om lag 2,5 millionar
innbyggjarar då mamelukktida tok slutt i 1798, så dette kan seiast å ha vore ei
lang nedgangstid for Egypt.

Egypt si moderne historie byrja i 1798, då Napoleon Bonaparte invaderte landet.
Under den franske okkupasjonen kom og mange vitskapsmenn til landet, og
interessa for Egypt i oldtida byrja å ta seg opp i Europa, særleg etter funnet
av Rosettasteinen som etter kvart gjorde det mogleg å tyde dei gamle egyptiske
hieroglyfane. Okkupasjonen varte ikkje lenge, men gjorde at egyptarane blei
rivne ut av isolasjonen dei hadde vore i under mamelukkane. Etter fleire år med
krig og kaos kom Muhammad Ali ut som herskar i Egypt. Han gjennomførte reformer
i styresett, militærvesen og landbruk, monopoliserte handel i landet, freista å
innføre industri i Egypt samstundes som han dreiv storstilt ekspansjon i
nærområda. Etter at han gjekk til angrep på sin overherre, sultanen, greip dei
europeiske stormaktene inn i 1841 og tvinga Egypt til å gje opp ekspansjonen og
opne opp marknaden sin for europeiske varar, noko som knekte den gryande
egyptiske industrien.

Muhammad Ali døydde i 1849, og etterkommarane hans regjerte i Egypt fram til
1953, men etter kvart hadde dei liten reell makt. Utover 1800-talet hadde Egypt
nemleg opparbeida seg ei enorm utanlandsgjeld, og den egyptiske økonomien blei
sett under europeisk kontroll. Suezkanalen var blitt ferdig i 1869 og blei raskt
strategisk viktig for Storbritannia som livlinja til India. Sikring av denne
kommunikasjonslina var ein viktig årsak til at Storbritannia tok militær
kontroll over Egypt i 1882. Fram til 1914 var landet framleis nominelt underlagt
det osmanske riket, men etter den fyrste verdskrigen blei Egypt eit britisk
protektorat, med større grad av sjølvstyre etter 1922.

I 1952 kom det eit militærkupp som førte til at den Egyptiske Republikk blei
oppretta i 1953. I 1954 blei general Gamal abd-al-Nasser innsett som president.
Han beordra britane ut frå landet i 1956 og nasjonaliserte Suezkanalen, noko som
førte til Suezkrisa same året. Nasser blei ein arabisk samlingsfigur etter
dette, og den såkalla arabiske nasjonalismen førte til forsøket med den Sameinte
Arabiske Republikken saman med Syria og Jemen frå 1958 til 1961.

Forholdet til Israel styrte mykje av utanrikspolitikken frå den jødiske staten
blei oppretta i 1948. Under seksdagarskrigen i 1967 tapte Egypt Sinaihalvøya til
Israel, og tre år etter dette døydde Nasser, og blei etterfølgd av Anwar
al-Sadat. Sadat vridde Egypt si utanrikspolitiske orientering mot USA i staden
for mot Sovjetunionen og gjennomførde tiltak for å stoppe både religiøs og
sekulær opposisjon. I 1973 gjekk Egypt til eit overraskande åtak på Israel saman
med Syria, den såkalla Yom-Kippur-krigen. Det blei ikkje noko militær siger for
dei arabiske landa, men USA og Sovjet intervenerte, og det blei ei diplomatisk
løysing. I 1977 blei Sadat den første arabiske leiaren til å vitje Israel, og
det blei underteikna ein fredsavtale i 1978. Sadat blei myrda i 1981, og
etterfølgd av dagens president, Hosni Mubarak.

Egypt har i teorien eit demokratisk styresett med ei teoretisk deling av den
utøvande makta mellom presidenten og statsministeren, men i praksis ligg makta
hos presidenten som dei siste femti åra har blitt vald i val med berre ein
kandidat. I 2005 blei Hosni Mubarak attvald etter eit val der det var fleire
kandidatar. Likevel var det mange praktiske vanskar som gjorde at velkjende
opposisjonskandidatar ikkje kunne stille opp. Mange er skeptiske til om denne
demokratiseringa har noko substans, men journalistar i Egypt kan i aukande grad
kritisere regimet. Opposisjonsparti som det forbodneMuslimske Brorskap vann
mange plassar i nasjonalforsamlinga, noko som kanskje signaliserer at endringar
er på veg. Nasjonalforsamlinga har 454 medlemmar. Ti av dei er direkte utnemnde
av presidenten, som også utnemner visepresidenten, statsministaren og
regjeringa.

Egypt sin økonomi er i stor grad basert på jordbruk, eksport av petroleum,
turisme samt inntekter frå trafikken gjennom Suezkanalen. Under Nasser var den
egyptiske økonomien sterkt sentralisert under eit system han kalla arabisk
sosialisme. I dei seinare åra har økonomien blitt liberalisert og opna opp for
utanlandsk konkurranse, utan at det har klart å gjere mykje med den aukande
fattigdomen i landet.

Religionen i Egypt i oldtida hadde mange gudar som blei dyrka i ulike kulter.
Dei mest kjende er solguden Ra, Isis, Osiris, Set og Bast. Dyrkinga av farao som
ein levande gud var integrert i den egyptiske religionen. For at sjela skulle få
leve vidare i ei anna verd var det naudsynt å balsamere kroppen slik at han blei
bevart for ettertida. Den gamle egyptiske religionen var det dominerande
trussystemet i Egypt fram til kristendommen gjorde sitt inntog.

Kristendommen kom til Egypt allereie i det første hundreåret etter Kristus, og
Alexandria blei eit senter for læring. Origenes, som blir rekna som far til
teologien virka her. Koptisk kristendom, som egyptisk kristendom blir kalla,
omfattar i dag om lag 10 % av egyptarane, og har overlevd under islamsk dominans
i 1400 år.

Arabarane erobra Egypt i 639, og innførte islam, som i dag er religionen til om
lag 90 % av det egyptiske folket. Egyptarane er hovudsakleg sunni-muslimar, men
det finst også sjiaar og sufiar. Al-Azhar-universitetet i Kairo blei etablert i
950 e.Kr. og er framleis ein av dei viktigaste islamske
utdanningsinstitusjonane.

Det finst truleg ein del agnostikarar og ateistar i Egypt, men få tør å seie det
offentleg. I tillegg finst ein minoritet med Baha'iar og ein endå mindre
minoritet med jødar. -10-20% av egyptarane høyrer til den egyptiske ortodokse
kyrkja også kalla den koptiske ortodokse kyrkja. - kristendommen kom til Egypt
før år 100 e.kr., og landet har framleis ein betydeleg kristen minoritet : den
koptisk-ortodokse kyrkje er det største kyrkjesamfunnet i dagens Midtausten, og
samlar ca 5-7% av befolkninga. - Kairo er framleis eit religiøst og
intellektuelt sentrum i den sunnimuslimske verda, og i dag er det over 90% av
befolkninga sunni-muslimar. - I åra 639-641 erobra muslimske arabarar landet,
som gradvis blei islamisert og arabisert. - Den ortodokse (greske) kyrkje har
eit patriarkat i Alexandria, for øvrig finst små gresk-katolske, katolske og
protestantiske kyrkjelydar. - Den gamle religionen var det dominerande
trussystemet i Egypt fram til kristendommen kom.

Administrativt er landet delt inn i 27 guvernement, eller regionar. Dei
viktigaste byane er hovudstaden Kairo, Alexandria, Luxor, Port Said, Suez og
Sharm el Sheik.

Tilpassing er nøkkelordet for livet i Nildalen, der ein har drive med jordbruk i
fleire tusen år. Utan kunstig vatning hadde ein ikkje kunne drive med jordbruk i
områda rundt Kairo, som berre får om lag 20 mm regn i året. Sør for den nordlege
kysten og det tett folkesette område i nordaust, er klimaet ganske einsarta. Frå
tidleg i juni til september er det heilt tørt og stort sett klår himmel.
Temperaturane når 32 °C så godt som alle stader, bortsett frå den austlege
Middelhavskysten. Sør for Luxor har ein vanlegvis temperaturar opp mot 40 °C om
sommaren. Nettene er òg varme, men rundt Nildeltaet kan ein nordleg bris frå
Middelhavet gje litt meir behagelege temperaturar.

På hausten skjer det lite på vêrfronten, men ein har større sannsyn for enkelte
torebyer i dei nordlege områda. Regn har ein stort sett berre langs den nordlege
kysten, som i Alexandria, og stort sett berre om vinteren. Dette er typisk for
middelhavsklima, og Alexandria kan få regn om lag kvar fjerde dag i desember og
januar. Lågtrykk i Middelhavet kan derimot stundom føre til regnvêr så langt sør
som til Kairo, og i korte periodar kan dei nordlege fjellsidene av Sinaifjellet
få litt snø. I dei kjøligare månadane kan Kairo og andre dalstrøk få tåke eller
smog.

Når Sahara byrjar å bli oppvarma om våren, kan lågtrykk frå Middelhavet trekke
sørover i landet. Dei gjev lite regn, men kan føre til store sandstormar, kalla
khamsin. Desse khamsinstormane kan slå til fleire gonger i månaden, og kan føre
til temperaturar over 45 °C, medan den relative fukta går under 5 %. Khamsinane
som oppstår i februar og mars fører som regel ikkje til så høge temperaturar,
men kan bringe med seg enno meir sand.



https://nn.wikipedia.org/wiki/Dyr

Dyr er levande organismar som høyrer inn under riket Animalia. Felles for desse
er at dei er heterotrofe, fleircella skapnadar med cellekontaktar,
ekstracellulære matrixprotein, cellulær kommunikasjon og subcellulære
organellar. Dei manglar cellevegg og kloroplastar, og utviklar seg frå embryoar.
Læra om dyr blir kalla zoologi.

Tidlegare rekna ein òg dei eincella protistane til denne gruppa, men nyare
forsking har vist at dyra er meir nærskylde både sopp og plantar enn til dømes
tøffel-«dyr». I dag vert omgrepet stort sett brukt om fleircella dyr, Metazoa,
stundom òg om krageflagellat-organismane me trur dei stammar frå.

Det finst i dag omtrent 1,2 millionar kjente artar av fleircella dyr, som
varierer i storleik mellom 10 μm og 30 m. Den første stamforma for alle
fleircella dyr levde for omtrent éin milliard år sidan. Det finst to
hovudteoriar for korleis ho har sett ut.

Kolonialismeteorien vart først framsett av Ernst Haeckel i 1874 og går ut på at
fleircella dyr stammar frå eincella organismar som levde i koloniar. I dag
reknar dei fleste vitskapsfolk med at dette stemmar, og at dei næraste
slektningane til dyra er choanoflagellatane. Ein av celletypane til svampane
liknar særs mykje på ein choanoflagellat, i tillegg til at somme
flagellatkoloniar kan likna planulalarvestadiet hjå nesledyr.

I 1955 foreslo to forskarar (Hadzi & Hanson) at dyreriket heller stamma frå ein
stor ciliat med fleire cellekjernar og ein «cellemunn» av det slaget ein kjenner
frå tøffeldyra. Dei meinte at dei ulike cellekjernane etter kvart fekk
celleveggar, og at dei tidlegaste dyra likna flatmakk i oppbyggnad. Flimmerhåra
og den sentralt plasserte munnen hjå flatmakk talar for teorien, men både
molekylære data og den den store avstanden i kompleksitet mellom ciliat og
flatmakk talar mot han.



https://nn.wikipedia.org/wiki/Den_katolske_kyrkja

Den katolske kyrkja (av gresk katholikos, som tyder 'ålmenn' eller 'universell')
er eit samleomgrep på dei kristne kyrkjene som har paven i Roma som overhovud.
Kyrkja er det største kyrkjesamfunnet i verda, med over 1 milliard døypte
medlemmer.

I den katolske kyrkja finn ein 23 særkyrkjer, der den romersk-katolske kyrkja
(«vestkyrkja» eller «den latinske kyrkja») er den klårt største, med eit
oppgjeve medlemstal på 1,2 milliardar i 2014. Dei andre 21 særkyrkjene er
orientalske katolske kyrkjer (eller «katolske kyrkjer av orientalske ritar»).
Når ein snakkar om den katolske kyrkja, meiner ein ofte den romersk-katolske.
Andre kyrkjer som kallar seg katolske er den anglikanske kyrkja og visse
protestantiske retningar.

Den kristne kyrkja vart tidleg organisert under fem patriarkar med sete i
Jerusalem, Antiokia, Alexandria, Konstantinopel og Roma. Patriarken i Roma,
paven, fekk tidleg ei særstilling, då bispesetet has vert rekna som ei direkte
arv frå apostelen Peter. Etter at det vest-romerske-riket fall på 400-talet vart
Konstantinopel gradvis viktigare reint politisk og økonomisk, medan doktrinære
skilnadar mellom den austlege og vestlege kyrkja gradvis utvikla seg.

I 1054 oppstod det store skismaet mellom patriarkane i Konstantinopel og Roma,
og kyrkja vart splitta i det som i dag er kjent som den katolske kyrkja og den
ortodokse kyrkja. På slutten av 1400-talet kom det til dage strid omkring dogme,
tradisjonar og fromskap. Det leia til at fleire kyrkjesamfunn vart splitta og
nye vart stifta, noko som i sær hende i Nord-Europa og England (Døme: den
lutherske kyrkja)

Kyrkja som vart tufta i Noreg på 900-talet, var katolsk og frå første stund
underlagt paven i Roma. Dei første kristne i Noreg var truleg innvandrarar frå
dei britiske øyane. Av di kongemakta verna om kristendommen og tvinga folket til
å ta del i dei kristne rituala og halde seg vekk frå heiden kult og
gravleggingspraksis, vart kristendomen den klårt dominerande, og etter kvart den
einaste trua. Med kong Olav den heilage festa den katolske kristendomen grepet
som einaste religion i Noreg, ikkje minst som fylgje av at kyrkja gjorde kongen
til helgen etter at han døydde på slagmarka i 1030, og lekamen hans i Nidaros
vart eit valfartsmål for pilegrimar. I 1153 vart Nidaros erklært erkebispesete
og Nidaros erkebispedøme vart etablert. Noreg vart, i definisjonen, ein eigen
kyrkjeleg provins.

Den katolske kyrkja var den einaste kyrkja i Noreg fram til Reformasjonen i
1537, då ho vart forboden. I dansketida var det i mindre periodar tillate for
katolikkar å opphalde seg i landet, men dei hadde ikkje lov til å utøve
religionen sin. I 1843 vart det gjeve dispensasjon til å skipe ein ny katolsk
kyrkjelyd i Oslo.

Per 2005 var det om lag 46 000 katolikkar i Noreg, eller vel 1 % av
folkesetnaden i landet. Fleirtalet av desse, om lag 27 000, har
innvandrarbakgrunn og høyrer til dei orientalske ritane, i sær dei som har
etiopisk opphav. Men det er likevel ikkje etablert eigne kyrkjelydar for
orientalske ritar i Noreg.

Det er eit katolsk bispedøme i Noreg, Oslo katolske bispedømme, og to stift,
Trondheim katolske stift og Tromsø katolske stift. Til saman dekkjer dei heile
landet, inklusive Svalbard (som høyrar til Tromsø stift). Bispedømet og stifta
vert styrte av kvar sin biskop, og kvart av dei rapporterer beinveges til paven
i Roma. Til saman har dei 32 kyrkjelydar. I 2000 gav Den katolske kyrkja ut
salmeboka LOV HERREN.

Den katolske kyrkja er bygd opp hierarkisk, med paven som øvste leiar. Under han
sit sit ein administrasjon av kardinalar, og under dei igjen biskopane med kvar
sine geografiske ansvarsområder som vert kalla bispedømer. Den uttrykte
hovudoppgåva til biskopen er å forkynne og overvake den kyrkjelege disiplinen i
sitt område. Saman med paven har biskopane del i kyrkja sitt læreembete
(magisterium). Under biskopen og heilt nedst i hierarkiet kjem kyrkjelydane, der
soknepresten har det høgste embetet. Etter det andre vatikankonsilet (mellom
1962 og 1965) har lekmenn òg til dels fått ei større rolle i den katolske
kyrkja.

Den katolske kyrkja vedkjenner seg den kristne trua slik den er nedfelt i den
nikenske trusvedkjenninga. Sams med andre kristne kyrkjer reknar ho Bibelen som
den viktigaste kjelda til å få kjennskap til Gud. I tillegg til det legg katolsk
lære stor vekt på tradisjon og tradisjonsbundne tolkingar av av Bibelen,
skrifter og anna som har vore ein del av kristen skikk sidan oldkyrkjeleg tid.

Dei sju sakramenta, der dåp og nattverd er dei viktigaste, står sentralt i den
katolske læra. Dei fem andre sakramenta er konfirmasjon (ofte kalla "ferming" i
katolsk tradisjon), skriftemål, vigsel, ordinasjon og salving av sjuke. Katolsk
lære skil seg frå protestantisk (som er den rådande læra i Den norske kyrkja)
både i tal på sakrament og i innhaldet i dei sakramenta det gjeld.

For utanforståande er gjerne det mest synlege trekket i den katolske kyrkja det
sterke forholdet dei truande har til helgenar, og då særleg Jomfru Maria (mor
til Jesus). I katolsk lære går dei heilage (personar som etter døden kjem
direkte inn i Himmelen) i forbønn for dei levande. Difor vert helgenane heidra
gjennom festdagar, ikon og relikviar. Under Reformasjonen var ei av
hovudskuldingane mot den katolske kyrkja at dei framstilte helgenane som avgudar
(noko som går imot dei ti bud), men i katolsk lære vert den æra dei viser
helgenane ei heilt anna enn den dei viser Gud åleine.



https://nn.wikipedia.org/wiki/Brasil

Brasil er ein republikk og den største staten i Sør-Amerika både i flatevidd,
folketal og bruttonasjonalprodukt. Landet grensar til alle andre statar i
Sør-Amerika utanom Chile og Ecuador. Brasil er kjend for å ha store areal
regnskog, og har fått namn etter brasiltreet, som voks i store mengder i området
då landet blei oppdaga av europearar.

Hovudstaden i landet er Brasilia og andre store byar inkluderer São Paulo og Rio
de Janeiro. Brasil er nesten like stort som USA og er rikt på naturressursar.

Ekvator går gjennom Brasil, og landet har derfor hovudsakleg tropisk klima.
Mykje væte har ført til veksten av den store regnskogen i Amazonas nord i
landet. Eit opnare, tørrare landskap av åsar og låge fjell sør i landet har
gjeve rom til mykje av det viktige landbruket i landet.

Langs atlanterhavskysten ligg fleire fjellkjeder som kan ha toppar på om lag
2 900 meter. Pico da Neblina på 3 140 moh. som ligg nord i landet, i Guiana, er
likevel den høgaste fjelltoppen.

Amazonaselva er ei viktig elv i Brasil og ei av dei største i verda. Andre
viktige elvar er Paranáelva, Iguaçu, Rio Negro og Tapajós.

Folket i Brasil er prega av tre store folkegrupper; brasilianske urfolk,
innvandra europearar og importerte afrikanarar. Det har vore vanleg for desse
gruppene å gifta seg med kvarandre, slik at innbyggjarane er blitt blanda til
«brasilianarar». Samfunnet er likevel prega av skjult rasisme, der dei som har
lysare hudfarge som regel òg høyrer til ein betre sosial klasse, og unngår å
blanda seg med mørkhuda. Som ein hovudregel bur folk av mest europeisk
avstamming sør i landet og folk av blanda nedætting i nord og nordaust.

Brasil ber preg av å ha vore ein portugisisk koloni frå om lag 1500 til 1822.
Eit fleirtal av folket nedstammar frå portugisarar, portugisisk er òg det
viktigaste språket i landet, og kulturen har mange portugisiske trekk. Ei anna
viktig europeisk innvandrargruppe er tyskarar som hovudsakleg busette seg i
Blumenau sør i landet.

Afrikanske slavar som kom til landet mellom 1500- og 1800-talet har skapt ei
stor gruppe farga. Dei stammar mellom anna frå joruba-, ewe- og bantufolk.

Brasilianske urfolk har i stor grad blitt absorberte av innvandrarane, men det
finst spreidde stammar som framleis held på dei førkolumbiske identitetane sine.
Desse utgjer om lag 1 % av innbyggjarane i Brasil. Dei viktigaste større
urfolkgruppene er tupiar og guaraniar.

Innvandring frå Europa til Brasil auka på 1870-talet, særleg med innflyttarar
frå Italia. Etterkomarane deira utgjer no 15 % av befolkningar, om lag 25
millionar menneske, og er den største samlinga italienarar utanfor moderlandet.
Ei anna stor gruppe kom frå Spania, medan 1800- og tidleg 1900-tal òg såg
innvandring frå land som Polen, Russland, Ukraina og Austerrike. Desse
innvandrarane busette seg mest i dei sørlege statane.

Tidleg på 1900-talet tok òg japanarar til å flytta til landet. Dei er den
største asiatiske minoriteten i landet, og befolkninga på 5 millionar er den
største samlinga japanarar utanfor Japan.



https://nn.wikipedia.org/wiki/Tyrkia

Tyrkia (tyrkisk Türkiye), offisielt Republikken Tyrkia, er ein stat i det
søraustlege Europa og vest i Asia. Han grensar til Bulgaria og Hellas i vest,
Georgia, Armenia og Aserbajdsjan (eksklaven Nakhtsjivan) i nordaust, Iran i
aust, og Irak og Syria i søraust. Middelhavet og Kypros ligg i sør, Egearhavet i
vest og Svartehavet i nord. Marmarahavet, Dardanellane og Bosporos skil den
europeiske og asiatiske delen av Tyrkia frå kvarandre.

Det offisielle språket er tyrkisk, og landet har i lang tid undertrykt
minoritetsspråket kurdisk. Innbyggjarane i landet er stort sett muslimar, og det
finst sterke spenningar mellom det sekulære styret og islamistar.

Landet ligg i eit møtepunkt mellom fleire kulturar, og har historisk blitt
påverka både frå Europa (til dømes gjennom Hellas i antikken) og Asia (gjennom
Persia). Landet var òg ein del av Silkevegen. Oghuz-tyrkarar starta å flytte til
området ein i dag kallar Tyrkia på 1000-talet. Denne prosessen auka då
seldsjukkane vann over Austromarriket i slaget ved Manzikert. Fleire mindre
beylikar og seldsjukk-sultanatet Rûm styrte Anatolia fram til den mongolske
invasjonen. Frå 1200-talet samla den osmanske beyliken Anatolia og skapte eit
rike som dekte det meste av Søraust-Europa, Vest-Asia og Nord-Afrika. Det
osmanske riket kollapsa etter nederlaget deira i fyrste verdskrigen, og delar av
det vart okkupert av dei allierte. Ein kader av unge offiserar, leia av Mustafa
Kemal Atatürk og kollegaene hans, organiserte ein suksessrik motstand mot dei
allierte, og i 1923 grunnla dei den moderne Republikken Tyrkia med Atatürk som
den fyrste presidenten.

Hæren har mykje makt i Tyrkia, og militære offiserar har ved to høve (i 1960 og
1980) starta kupp mot styresmaktene. Dette har samanheng med den sterke
posisjonen som Atatürk enno har i tyrkisk kultur.

Tyrkia har i aukande grad vorte integrert i Vesten gjennom medlemskap i
organisasjonar som Europarådet, NATO, OECD, OSCE og G-20-landa. Tyrkia byrja
tingingar om fullt EU-medlemskap i 2005 etter å ha vore ein del av EØS sidan
1963. Tyrkia har òg hatt nære kulturelle, politiske, økonomiske og industrielle
band til Midtausten og dei tyrkiske statane i Sentral-Asia, samt afrikanske
land, gjennom medlemskap i organisasjonar som Det tyrkiske rådet, TÜRKSOY,
Organisasjonen for islamsk samarbeid og Economic Cooperation Organisation.

Plasseringa til Tyrkia mellom Europa og Asia har gjeve landet ei viktig
strategisk plassering. På grunn av den strategiske plasseringa, den sterke
økonomien og militærstyrken, er Tyrkia ei stor makt i regionen.

Tyrkia er eit transkontinentalt eurasiatisk land. Det asiatiske Tyrkia (som
hovudsakleg består av Anatolia) utgjer 97 % av landet og er skild frå det
europeiske Tyrkia med Bosporos, Marmarahavet og Dardanellane (som i lag dannar
vassvegen mellom Middelhavet og Svartehavet). Europeisk Tyrkia (aust Thrakí
eller Rumelia på Balkanhalvøya) utgjer 3% av landet.

Tyrkia måler 1600 km frå vest til aust og 800 km frå nord til sør og har ei grov
rektangulær form. Det ligg mellom 35° og 43 °N og 25° og 45 °E. Med innsjøar har
Tyrkia eit areal på 783 562 kvadratkilometer med 755 688 kvadratkilometer i
Sørvest-Asia og 23 764 kvadratkilometer i Europa. Tyrkia er det 37. største
landet i verda etter areal.

Anatolia, består av eit høgtliggande sentralt platå med smale kystsletter mellom
Köroğlu og Dei pontiske fjella i nord og Taurusfjella i sør. Aust-Tyrkia er meir
dominert av fjell og kjeldene til elvane Eufrat, Tigris og Aras ligg her, og det
same gjer Ararat, det høgaste punktet i Tyrkia med 5137 meter over havet, og
Vansjøen, den største innsjøen i landet.

Tyrkia er delt inn i sju regionar: Marmararegionen, Egearregionen,
Svartehavsregionen, Sentral-Anatolia, Aust-Anatolia, Søraust-Anatolia og
Middelhavsregionen. Den kuperte terrenget nord i Anatolia går langs Svartehavet
i elt langt, smalt belte. Denne regionen utgjer omtrent ein sjettedel av det
totale landområdet til Tyrkia.

Det varierte landskapet til Tyrkia kjem av komplekse rørsler i jorda som har
forma regionen over tusenvis av år. Ein merkar framleis desse kreftene i form av
mange jordskjelv og stundom vulkanutbrot. Bosporos og Dardenallane har oppstått
som fylgje av forkastingar som går gjennom Tyrkia.

Kystområda i Tyrkia mot Egearhavet og Middelhavet har eit temperert
middelhavsklima med varme, turre sumrar og kjølige, våte vintrar. Kystområda mot
Svartehavet har eit temperert maritimt klima med varme, våte sumrar og kjølige
til kalde, våte vintrar. Den tyrkiske svartehavskysten får dei største
nedbørmengdene i landet og er den einaste regionen i Tyrkia som får nedbør
fordelt over heile året. I austlege kystområde fell det 2500 mm i året, som er
det høgaste i landet.

Tilhøva er mykje hardare i det turre indre. Fjella nær kysten hindrar
Middelhavslufta frå å påverke det store innlandsområdet, slik at det sentrale
Anatolia i Tyrkia har eit kontinentalklima med store variasjonar mellom
årstidene.

Vintrane på platået er harde. Temperaturar på −30 til −40 °C skjer stundom aust
i Anatolia, og snøen kan liggje på bakken minst 120 dagar i året. I vest er
vintertemperaturane i snitt under 1 °C. Sumrane er heite og turre, med
temperaturar vanlegvis over 30 °C på dagtid. Den normale årsnedbøren er kring
400 millimeter, men dette varierer med høgda. Dei turraste områda er Konyasletta
og Malatyasletta, der det kjem mindre enn 300 millimeter i året. Mai er generelt
den våtaste månaden, medan juli og august er dei turraste.

Gjennom det fyrste tusenåret før vår tidsrekning var området møteplass mellom
den greske kulturen langs kysten og persarane, som gjorde stadige innfall i
Litleasia frå aust, og i lange periodar herska over innlandet.

Etter Alexander den store vart store delar av Litleasia hellenisert, heilt fram
til romerske keisarar underla seg området i laupet av dei to fyrste hundreåra
f.v.t. Ved den kristne keisaren Konstantin den store si flytting av den romerske
hovudstaden til Konstantinopel i 330 e.v.t. vart området sentrum både for det
austromerske (bysantinske) riket og for heile den kristne verda.

Det osmanske riket høyrde til taparane etter den fyrste verdskrigen, og stod i
fare for å bli stykkja opp av sigerherrane, då Mustafa Kemal Atatürk reiste ei
nasjonal rørsle og fekk oppretta den moderne republikken Tyrkia i 1923. Under
krigen skjedde det eit omfattande massedrap på den armenske delen av
folkesetnaden i området.

Trass i periodar med tilbakeslag i form av militærstyre og diktatur på 1970- og
1980-talet, har Tyrkia hatt ei økonomisk og demokratisk utvikling som gjer at
landet kan vere aktuelt som medlemsland i EU. Men det er framleis problem, til
dømes med korleis den kurdiske minoriteten i landet blir behandla.

Næringslivet i Tyrkia er ei innvikla blanding av moderne handel og industri og
ein tradisjonell jordbrukssektor, som i 2001 framleis sysselsette 40 % av
arbeidstakarane. Landet har ein sterk privat sektor i vekst, men staten speler
òg ei viktig rolle i grunnleggjande industriar, kommunikasjonar og bankvesen.

Utrekningar har estimert at halvparten av folket lever under det internasjonale
fattigdomsnivået, særleg i dei krigsherja kurdiske områda i søraust.

Sidan slutten av 1800-talet har Tyrkia særleg orientert seg mot vest. På eit
toppmøte i EU i desember 2004 vart det opna for tingingar med sikte på
medlemskap for Tyrkia. EU krev mellom anna at Tyrkia utviklar demokratiet og at
ein finn fram til ei løysing på problemet med Kypros, der det i dag finst éin
internasjonalt anerkjend stat (den «greske» delen av øya), som Tyrkia nektar å
anerkjenna som sjølvstendig stat, og éin tyrkisk del, kalla Nord-Kypros, som
ingen andre nasjonar enn Tyrkia anerkjenner som ein eigen stat.
-............-...................-..........

Etter at AKP (Adalet ve Kalkinma Partisi-Rettferd og Velferdspartiet) kom til
regjeringsmakta i 2003 har landet hatt ein økonomisk vekst utanom det vanlege.
Inflasjonen har gått attende, og AKP, kjend for å ha muslimske røter, har ført
landet nærare EU. EU-tingingane starta formelt i 2005, men det er enno ikkje
kjent om Tyrkia kjem til å bli medlem. Mange i EU er skeptiske til Tyrkia,
mellom anna fordi landet har ein bakgrunn som inneheld systematiske brot på
menneskerettane (sjå Utanrikspolitikk).



https://nn.wikipedia.org/wiki/L%C3%B8nn

Lønn eller løn (Acer) er ei gruppe lauvtre i såpebærfamilien. Trea har blad med
handnerva blad og gulgrøne femtalsblomster med åtte mjølberarar. Blomsteren er
ofte einkjønna. Frukta delar seg i to delfrukter, som begge har ein vengje lik
ein del av ein propell.

I Noreg finst frå naturens side ein art, Acer platanoídes eller spisslønn, arten
som har bladet sitt i det kanadiske flagget. Acer pseudpplátanus, platanlønn, er
planta i hagar og finst ofte forvilla, kanskje helst i kyststrok. I Sør-Sverige
finst òg Acer campéstre, naverlønn, ein art som òg kan finnast forvilla i Noreg.

Dei fleste lønneartane stammar frå Austasia; Kina (om lag 80 artar), Japan (om
lag 20 artar) og austre Himalaya. Ni artar stammar frå Nordamerika og nokre
ganske få frå Europa. Dei fleste artane er lauvfellande, men det finst
vintergrøne artar i Tyrkia og Kaukasus.

Lønnetre blir brukt som prydplantar, til trevyrke og til å laga nokre matvarer.
Lønnesirup blir laga av sevja til fleire typar lønnetre. Ved av treet er ofte
brukt til matrøyking.

Som materiale er særleg europeisk platanlønn og amerikansk sukkerlønn verdsette.
Den harde sukkerlønna blir mykje brukt til bowlingkjegler og -banar, biljardkøar
og slaktarblokker. Lønn blir rekna for å bera lydbølgjer godt, og er mykje brukt
i musikkinstrument, som elgitar, fagott, kontrabass, cello, fiolin og trommer.



https://nn.wikipedia.org/wiki/James_FitzJames

James FitzJames, 1. hertug av Berwick (21. august 1670–12. juni 1734) var ein
fransk offiser, og den uekte sonen til kong Jakob II av England av Arabella
Churchill, syster til 1. hertug av Marlborough. I 1695 gifta han seg med Honora
de Burke, dotter til William Burke, 7. jarl av Clanricarde og enka etter 1. jarl
av Lucan, som døydde i 1698. Det andre ekteskapet hans, med Anne Bulkeley,
dotter til Henry Bulkeley, fann stad i 1700.

FitzJames var fødd i Moulins i Frankrike før faren tok over trona, og voks opp
som ein katolikk. Han vart utdanna ved Collège du Juilly, Collège du Plessis og
Jesuittcolleget i La Flèche. Han gjekk inn i teneste for hertug Karl V av
Lorraine og var til stades under omleiringa av Buda. FitzJames vart gjort hertug
av Berwick, jarl av Tinmouth og Baron Bosworth av faren i 1687. Han reiste så
til Ungarn og deltok i slaget ved Mohács.

Berwick kom attende til England og vart gjort guvernør i Portsmouth. Kong Jakob
gjorde han så til Riddar av the Garter, men på grunn av invasjonen til prinsen
av Orange og den påfølgjande den ærerike revolusjonen, fann denne innsetjinga
aldri stad. Åre etter vart Jakob styrta og Berwick reiste i eksil med han, og
tok ein aktiv del i det irske felttoget, inkludert slaget ved the Boyne. Etter
faren enda eksilperioden sin, tente Berwick i den franske armeen. Han kjempa i
slaga ved Steenkerque og Landen. I det sistenemnde vart Berwick teken til fange,
men vart byta for hertugen av Ormonde.På grunn av støtta til faren og tenesta i
den franske armeen mot England, vart han dømd til tap av borgarrettane sine i
1695, og mista den britiske adelsrangen.

Som soldat var Berwick kjend for motet, dugleiken og integriteten sin. Etter god
teneste i den spanske arvefølgjekrigen vart han utpeikt til fransk marskalk
etter eit suksessrikt tokt mot Nice i 1706. Den 25. april 1707 vann Berwick den
store og avgjerande sigeren i Almanza, der ein engelskmann leia den
fransk-spanske armeen til siger mot Ruvigny, ein franskmann som leia den
engelsk-portugisisk-nederlandske armeen. Etter Almanza vart Berwick gjort til
Duc de Fitz-James i adelskapen i Frankrike av Ludvig XIV, og Duque de Liria y
Xérica og løytnant av Aragon av Filip V av Spania. Den siste store hendinga i
den spanske arvefølgjekrigen var storminga av Barcelona av Berwick, etter ei
lang omleiring, den 11. september 1714.

Ikkje lenge etter vart Berwick militærguvernør i provinsen Guienne, der han vart
vener med Montesquieu. I 1718 måtte han igjen gå inn i Spania med ein arme,
denne gongen måtte han kjempe mot Filip V (kvadrupelalliansekrigen). Mange år
med fred følgde dette felttoget, og Berwick vart ikkje kalla ut i teneste att
før i 1733. Det året vart han valt ut til å leie armeen ved Rhinen i den polske
arvefølgjekrigen og klarte å omleire Kehl i 1733, men vart halshogd av ei
kanonkule i omleiringa av Philippsburg den 12. juni 1734.

Berwick hadde born i begge ekteskapa sine. Etterkomarane hans var dei franske
Ducs de Fitz-James og spanske Duques de Liria og seinare hertugar av Alba.



https://nn.wikipedia.org/wiki/Islandsk

Islandsk (islandsk íslenska) høyrer til den vestnordiske greina av dei germanske
språka.

Skrive islandsk språk har endra seg særs lite frå det norrøne skriftspråket på
1300-talet, og islendingar kan utan større problem lesa dei gamle sogene, som
verka åt Snorre Sturlason. Derimot har islandsk uttale endra seg så mykje at ein
islending frå 1200-talet og ein frå 1900-talet truleg ville ha hatt store
problem med å forstå einannan. Den rike og innfløkte grammatikken er jamt over
uendra frå norrøn tid.

Islandsk har til liks med norrønt mellom anna fire kasus for substantiv,
konjuktiv modus for verb, bøying av verb etter personar, bøying av talord etter
kasus og tal opptil og med fire og så bortetter. Islandsk språk er difor eitt av
dei mest konservative i Europa.

Islandsk har ikkje større dialektforskjellar, men einskilde regionale
variasjonar i uttale finst. Den største skilnaden er at den sørlege delen av
Island (medrekna Reykjavík) nyttar dei blaute konsonantane b, d, g for p, t, k.

Utanfor Island er språket berre nytta sporadisk bortsett frå eit område i
Manitoba i Canada. Dit utvandra ei større gruppe islendingar på slutten av
1800-talet. På Island blir desse referert til som vesturíslendingar
(vestislendingar).

Islendingar og færøyingar kan til ein viss grad forstå einannan, med litt
trening.

Islandsk har alltid trykket på fyrste staving. T.d. isl. 'bensín' blir uttala
'bennsin' (med tonem/tonelag som 'sola', ikkje 'Sola').

Den islandske språknemnda foreslår, i samråd med fagekspertar, nyord.
Islendingar aksepterer vanlegvis nyskapnadene. På heile 1900-talet har ein difor
funne opp mange ord for nye omgrep basert på det urnordiske ordstammeutvalet. Ei
viss språkleg isolering blir balansert av at termar og omgrep blir
sjølvforklarande og gjennomskinlege, ofte òg for andre nordbuarar. Døme:



https://nn.wikipedia.org/wiki/Iran

Iran, før 1934 kalla Persia, er eit land vest i Asia, i Midtausten. Det grensar
til Pakistan og Afghanistan i aust, Turkmenistan, Aserbajdsjan og Armenia i nord
og Tyrkia og Irak i vest. Iran har kystlinje langs Persiabukta og Omanbukta i
sør og mot Kaspihavet i nord.

Det moderne Iran har røter tilbake til Persarriket som blei til på 500-talet og
dekte Iran, Afghanistan, Tyrkia, Tadjikistan og tilstøytande område. Etter tre
forsøk klarte Alexander den store å erobra det, men riket fekk snart sjølvstende
igjen. Muslimske styrkar fekk herredøme over landet på 600-talet, og blei
seinare følgde av seldsjukane og mongolske erobrarar.

På 1500-talet blei landet igjen fritt, styrt av eigne sjahar eller kongar.
Landet kom under press frå både Russland og Storbritannia på 1800-talet, og ei
tid med modernisering tok til. Reformønske førte til den iranske
grunnlovsrevolusjonen frå 1905 til 1911.

I 1953 blei den iranske statsministeren Mohammed Mossadeq avsett gjennom eit
komplisert kupp dei britiske og amerikanske etteretningstenestene stod bak
(«Operasjon Ajax»), truleg fordi Mossadeq var i ferd med å nasjonalisera dei
iranske oljeressursane.

Demokratiet blei bytta ut med monarki, og sjahen Mohammad Reza Pahlavi blei
stadig meir diktatorisk. Han moderniserte industrien i landet med sterk støtte
frå USA og Storbritannia, men undertrykka òg folket sitt ved hjelp av tortur og
andre brot på menneskerettane. I 1979 gjorde iranarane opprør, og etter over eit
år med strid blei Iran til ein islamsk republikk etter ei folkerøysting.
Ayatollahen Ruhollah Khomeini blei ny statsleiar.

Iran er ein totalitær islamsk republikk med eit politisk system sett opp i
grunnloven frå 1979. Landet har fleire styringsorgan, der representane til nokre
av dei folkevalde og andre handplukka ut frå religiøse kriterium.

Det iranske landskapet er prega av røffe fjellrekkjer som deler ulike basseng
eller platå frå kvarandre. Dei folkerike områda i vest har mest fjell med
rekkjer som Zagrosfjella og Elburzfjella. Det høgste punktet i Iran, Damavand på
5607 moh, ligg i Elburzfjella. I aust er det i hovudsak aude ørkenbasseng med
nokre saltsjøar.

Langs kysten mot det Kaspihavet og ved den nordlege enden av Persiabukta er det
sletter. Mindre, usammenhengende sletter finst langs resten av Persiabuktkysten,
Hormuzsundet og Omanbukta.

Iran har hovudsakleg tørt klima eller steppeklima. Iran ligg mellom to større
havområde, og er omkrinsa av høge fjell. Det kalde asiatiske høgtrykket bølgjer
sør og nord i løpet av vinteren, og temperaturane kan bli både høgare enn 15 °C
og lågare enn -20 °C. Lågtrykk kjem frå Middelhavet om lag ein gong eller to i
veka frå januar til mars, og gjev litt regn eller snø. Det meste av landet har
likevel mindre enn 250 mm nedbør i løpet av eit normalt år. Når dei nordlege
områda møter vêrfrontar frå Asia kan kysten av Kaspiahavet, og særleg dei
vestlege områda, få mykje gråvêr. Enkelte område her har meir enn 100
nedbørsdagar og ein normal årsnedbør på meir enn 2000 mm.

Det indre platået, inkludert Teheran, har stort sett nordvestleg vind om
sommaren og i forhold til høgde over havet er dette området eit av dei varmaste
i verda. Fukta er som regel låg, bortsett frå kysten av Persiabukta, som har
like høg fukt og temperatur som Kuwait og Qatar, og har eit subtropisk klima.
Dei lågareliggande områda mot sørvest, ved grensa til Irak, er enno varmare.

Økonomien er ei blanding av sentral planlegging, statseigde olje-selskap og
andre store selskap, jordbruk styrt av landsbyar og små private handels- og
service-foretak.

Iran er den nest største oljeprodusenten i OPEC. Landet har 10 % av verdas
kjende oljereservar og verdas nest største naturgass-reservar (etter Russland).

Innbyggjarane i Iran høyrer til fleire ulike folkegrupper. Det finst ikkje
offisielle tal, men Library of Congress har estimert tilhøvet mello dei til 65 %
persarar, 16 % aserbajsdjanarar, 7 % kurdarar, 6 % lurarar, 2 % arabarar, 2 %
balotsjarar, 1 % turkmenarar, 1 % tyrkiske stammegrupper og andre, til dømes
armenarar, assyrar og georgiarar, som utgjer mindre enn 1 %.

Majoriteten av folket i Iran snakkar eitt av de iranske språka, men berre
persisk er offisielt språk, og er morsmålet til fleirtalet av innbyggarane. Det
nest største språket i Iran er det tyrkiske språket søraserbajdsjansk, som er
førstespråket til omkring 23,5 millionar menneske (1997), eller om lag ein
tredel av folketalet. 22 millionar snakkar persisk, 3,265 millionar snakkar
mazandarani og omtrent like mange snakkar gilaki. Kurdiske språk blir snakka av
til saman seks og ein halv million kurdarar, fordelt på 3,25 millionar
sentralkurdisktalarar, 3 millionar sørkurdisktalarar og 350.000
nordkurdisktalarar. Av semittiske språk talar kring 1,4 mill. arabisk.
Ethnologue reknar opp til saman 77 språk for Iran, av dei 51 med informasjon om
talarar. 13 av språka har meir enn 1 million talarar. I tillegg til dei som er
lista opp ovanfor vert det tala turkmensk, qashqai, nordluri, domari, bakhtiari
og sørluri.

Dei fleste iranarar er muslimar. 89 % høyrer til den sjiaislamske grein av
islam, som er offisiell statsreligion. Rundt 10% høyrer til den sunniislamske
greina, som dominerer innan den muslimske verda. Ikkje-muslimske religiøse
minoritetar i Iran inkluderer bahá'í, parsisme, jødedom og kristendom.



https://nn.wikipedia.org/wiki/EM_i_fotball_2016

Europameisterskapen i fotball 2016 var den 15. europameisterskapen i fotball for
menn. Meisterskapen gjekk føre seg i Frankrike frå 10. juni til 10. juli 2016.

Portugal vart europameister etter å ha slått Frankrike 1—0 i finalen etter
ekstraomgangar.

Dei 51 kampane vart avvikla på 10 banar i 10 kommunar; Bordeaux, Lens, Lille,
Lyon, Marseille, Nice, Paris, Saint-Denis, Saint Etienne og Toulouse. Finalen
fann stad på Stade de France i Saint-Denis.

Det første offisielle EM i fotball vart arrangert i Frankrike i 1960. Frankrike
har arrangert fleire store fotballturneringar; VM 1938, EM 1984 og VM 1998.
Frankrike vann dei to sistnemnde. Fleire av stadiona for Euro 2016 har derfor
vore i bruk i tidlegare meisterskap, men er blitt renovert for denne
meisterskapen.

Med 24 lag vil ein i stor grad følgje same format som for Fotball-VM frå 1986
til 1994, men som vanleg i EM-samanheng utan bronsefinalen. Det vil dermed bli
gruppespel med 6 grupper a 4 lag, deretter åttandedelsfinalar, kvartfinalar,
semifinalar og finalen, totalt 51 kampar.



https://nn.wikipedia.org/wiki/Bangladesh

Bangladesh (bengali বাংলাদেশ) er eit land i Sør-Asia. Landet dekkjer den
austlege delen av den historiske regionen Bengal. Bangladesh ligg nord for
Bengalbukta, og grensar til India i aust, nord og vest, og har ei kort grense
mot Myanmar i sørvest.

Fram til like etter andre verdskrigen var Bangladesh ein del av den britiske
kolonien India. Dagens Bangladesh overlappar med det som den gongen var den
indiske provinsen Aust-Bengal.

Ved delinga av India i 1947 vart India delt i den sekulære staten India og den
islamske staten Pakistan. Bengal vart delt i to, den vestre delen vart verande i
India medan den austre delen vart med i Pakistan. Denne delen fekk namnet
Aust-Pakistan, men låg 1500 km frå resten av landet (Vest-Pakistan, det
noverande Pakistan).

Vest-Pakistan dominerte den nye staten fullstendig, både politisk og kulturelt.
Dette opprørte mange i Aust-Pakistan, sidan denne delen av landet hadde sterkast
økonomi, samt eit eige språk som ikkje er nærare beslekta med urdu, det
offisielle språket i Pakistan.

Etter at politiske parti som gjekk inn for sjølvstende i Aust-Pakistan vann vala
i 1971 med ein overveldande majoritet, byrja prosessen med å skilje seg frå
Vest-Pakistan. Dette vart gjort under leiing av Sheikh Mujibur Rahman.

Den pakistanske hæren var fullstendig dominert av Vest-Pakistan, og gjekk inn
for å stoppe opprøret. 25. mars 1971 byrja blodbadet, i løpet av tre dagar vart
50 000 sivile bengalarar drepne av hæren. Ti millionar menneske måtte flykte til
India, og Rahman vart arrestert. Før han vart arrestert kom han med ei formell
sjølvstendeerklæring 26. mars.

India greip etterkvart inn til fordel for Bangladesh, og invaderte Pakistan 4.
desember. I løpet av to veker var den pakistanske motstanden knust, og Rahman
kunne vende tilbake som den fyrste statsministeren i det sjølvstendige
Bangladesh.

Sheikh Mujibur Rahman vart drepen i eit attentat 15. august 1975. 3. november
gjennomførte dei militære eit kupp, men allereie 7. november vart leiaren,
generalmajor Khaled Mosharraf, kasta i eit motkupp.

General Ziaur Rahman vart no den sterke mannen i landet. Han vart seinare òg
vald til president ved vala i 1978. Rahman vart myrda i mai 1981, og Bangladesh
vart styrt av dei militære fram til 1991, då Bangladesh vart demokratisk.

Begum Khaleda Zia, enka etter Ziaur Rahman, vann no valet og vart statsminister.
Ho vart gjenvald i 1996, men vart seinare same år felt. Frå 2001 kom ho tilbake
i posisjon, som leiar av ei koalisjonsregjering.

Bangladesh er ein demokratisk republikk. Presidente i landet har avgrensa makt
og har i hovudsak ein seremoniell funksjon. Det er statsministeren som er
regjeringssjef.

Parlamentet i Bangladesh vert kalla Jatiya Sangsad, og består av 300
representantar. Representantane vert valde for fem år om gongen.

Den høgste dømande makta er høgsterett, der leiaren og dei andre domarane vert
utpeika av presidenten.

Folkesetnaden er er etnisk homogen, bengalarar utgjer 98 %. Ein stor majoritet
av desse snakkar bengali. Bengali er det offisielle språket i staten, men
engelsk er òg utbreidd i offentleg sektor og i utdanningssystemet.

83 % av innbyggjarane i landet er muslimar, med ein stor minoritet (16 %)
hinduar.

Folkesetnaden i Bangladesh veks raskt. I løpet av dei siste 40 åra har
innbyggjartalet tredobla seg (sjå figuren). Ein tredel av folkesetnaden er under
16 år, og medianalderen er 21,87 år.

Bangladesh er eit svært fattig og underutvikla land. BNP pr. innbyggjar er berre
1 998 USD. To tredelar av folkesetnaden i landet er sysselsett innanfor
landbrukssektoren, der ris, bomull og jute er die viktigaste produkta.
Bangladesh er verdas største produsent av jute.

Mesteparten av industriproduksjonen i består av tekstilar. Tekstilindustrien i
Bangladesh ekspanderte sterkt i løpet av 1980-åra, då det låge lønnsnivået
tiltrakk seg utanlandsk kapital. 40 % av kvinnene i Bangladesh jobbar innanfor
denne sektoren.

Mesteparten av Bangladesh ligg i elvedeltaet der elvane Ganges og Brahmaputra
renn ut i Bengalbukta og Indiahavet. Dette er verdas største delta. Elvedeltaet
gjer at jordsmonnet i Bangladesh er svært fruktbart, men fører òg til store
årlege flaumar.

Bangladesh er òg eit veldig flatt land, det er berre i områda rundt Chittagong i
søraust og ved Sylhet i nordaust at landskapet er meir variert. Det høgste
punktet i Bangladesh er Keokradong, og ligg i nærleiken av Chittagong.

Bangladesh har eit tropisk monsunklima, om lag som i India. Den kaldaste tida på
året frå november til februar er varmare her enn i India. I den varme tida på
året, frå mars til tidleg i juni, har ein ofte regn- og torebyer

Den sørvestlege monsunen fører til mykje nedbør i perioden frå juni til
september. Det meste av landet får mellom 1500 og 2500 mm i året, og nær grensa
mot aust så mykje som 3750 mm. Det meste av regnet kjem i monsuntida i samband
med svake lågtrykk i nordlege delar av Bengalbukta.

Ein kan òg få kraftige episodar med regn frå september til november, vanlegvis i
samband med kraftige tropiske syklonar. Desse kraftige stormane fører til svært
kraftig vind og enorme mengder regn, og er den farlegaste delen av klimaet i
Bangladesh. Stormbølgjene og stormfloda hevar havnivået langs kysten og skapar
store flaumar i det lågtliggjande deltaområdet. Tropiske syklonar har tatt livet
av svært mange menneske i dette landet, den mest døydelege var syklonen Bhola i
1970 som kanskje tok livet av så mange som ein halv million menneske.

Bangladesh er inndelt i seks provinsar, kalla divisjonar. Desse har namn etter
provinshovudstadene:



https://nn.wikipedia.org/wiki/Valldalsvatnet

Valldalsvatnet er ein regulert innsjø som ligg i Valldalen på den sørvestlege
luten av Hardangervidda, og høyrar til Odda kommune i Hordaland. Ei meir enn 90
meter høg demning som vart bygd tvers over Hyttejuvet lengst sør i Valldalen på
1960-talet for å gjere Valldalen til eit magasin for vasskraftverka i
Røldal-Suldal-utbygginga, sette så å seie heile den opphavlege stølsdalen
Valldalen under vatn. Med dette vart det skapt ein ny ti kilometer lang innsjø,
med det opphavlege om lag to kilometer lange Valldalsvatnet liggjande heilt nord
i dette magasinet.

Før igangsetjinga av utbyggingsarbeidet, vart det i 1962-1964 gjort arkeologiske
registreringar og utgravingar i Valldalen, og det vart då funne ein buplass frå
steinalderen, to hustufter og ein verkstadsplass frå vikingtida og
mellomalderen, og mange hustufter frå nyare tid i denne dalen på om lag sju
hundre meter over havet, der det før neddemminga hadde vore seterdrift.
Verkstadplassen var eit sjeldsynt funn ved å syne seg å ha vore ein
produksjonsstad for perler av bergkrystall, for ein slik verkstadplass var ikkje
funne i Noreg tidlegare. Etter alt å døme, har plassen vore nytta i vikingtida.

Den største av hustuftene vart greve ut, og er truleg leivningar etter hus som
var nytta av fastbuande mot slutten av vikingtida, eller på 1100-talet. Huset
hadde vore tjue meter langt og fire meter breitt, og inndelt i fire rom, der det
to av romma truleg har vore bustad, det tredje forrådsrom og det fjerde og
største vore uthus. Folket har truleg halde husdyr. Eit ljåblad eller ein sigd
vart funne i hustufta, og to pilspissar tyder på at det har vore drive jakt.

Ein heller, Ullshelleren, som vart utgrave under leiing av arkeologen Knut
Odner, synte seg å ha vore nytta som bustad for menneske i lang tid, er òg sett
under vatn. Her vart det mellom anna funne helleristingar av bronsealdertype.
Motiva var skip, hestar og fotsolar, som er dei same som er å sjå på dei såkalla
«jordbruksristingane» på svaberg i gamalt jordbruksland i låglandet.



https://nn.wikipedia.org/wiki/Myanmar

Myanmar, tidlegare Burma, er eit land i Søraust-Asia. Det grensar til Bangladesh
og India i vest, Kina i nord og aust og Laos og Thailand i aust. Det har ei
kystline på over 200 mil til Andamanhavet i sør og Bengalbukta i sørvest.

Hovudstaden vart flutt frå Yangon (tidlegare Rangoon) til Pyinmana 7. november
2005. Myanmar er kontrollert av ei militant regjering med general Than Shwe i
spissen og den utøvande instansen SPDC - State Peace and Development Council.
Myanmar er av FN karakterisert som eitt av dei ti minst utvikla landa i verda
(MUL-land), trass i rike naturressursar som teak og naturgass. Landet var
tidlegare britisk koloni, og har med unntak av ein parlamentarisk periode frå
1948 til 1962 vore under militært styre. I tillegg slit landet med
handelsboykott frå fleire land, mellom anna USA.

På brumesisk heiter landet Mranma [mjəmà] på litteraturmålet og Bama [bəmà] på
daglegmålet[treng kjelde]. Frå hi forma kjem det tradisjonelle europeiske namnet
Burma eller Birma. I 1989 lanserte militærregimet den engelske forma Myanmar,
som har fått ei blanda mottaking av fleire årsaker. Tilhøve som har valda
hovudbry er:

Myanmar har sannsynlegvis husa menneske i om lag 11000 år sidan. Varierande i
storleik og makt, og regjert av ulike kongar og dynasti, tok landet den forma vi
kjenner i dag først i 1824 då det vart okkupert av Storbritannia og 62 år
seinare innlemma i det Britiske imperiet. Landet vart sjølvstendig i 1948 etter
fleire tiår med aktiv frigjeringsrørsle. Etter 14 år med uklare maktforhold
greip general Ne Win makta i 1962 i eit militærkupp. Han regjerte med hard hand
fram til 1988, då massive demonstrasjonar tvinga han til å gå av. Men regimet
hans vart erstatta av det kanskje enno meir brutale SLORC (State Law and Order
Restoration Council), som framleis styrar, no under namnet SPDC (State Peace and
Development Council). Regimet er berykta for grusomme maktdemonstrasjonar i form
av slavearbeid, tortur, systematisk etnisk rensing, valdtekt og forfølging av
politiske motstandarar. I 1988 vart det politiske opposisjonspartiet NLD
(National League for Democracy) danna, med Aung San Suu Kyi som generalsekretær.
Ho vart sett i husarrest i 1989, og har fleire gongar vorte frigjort og
arrestert igjen. I periodane med fridom figurerte ho ofte i det offentlege rom,
ho heldt talar til store folkemassar og oppfordra til ikkjevaldelege
demonstrasjonar og fredeleg motstand mot regimet. I 1991 fekk ho Nobels
fredspris. I 1990 haldt juntaen «frie og rettferdige» val, men dei nekta å godta
NLD sin valsiger på over 80%. Dei fleste av dei folkevalde flykta og danna
eksilregjeringa NCGUB (National Coalition Government of the Union of Burma).
Langstrakte «forsøk» på å lage ei demokratisk grunnlov har ikkje ført fram og
blir skylda av opposisjonen for å vere ein passifiserande manøver frå juntaen si
side. Situasjonen i dag er spent og uoversiktleg, med utbredt fattigdom, mange
militante frigjeringsgrupper, fleire hundre tusen flyktningar i nabolanda og
landminer spreidd over store delar av dei rurale områda.

Fleire interesseorganisasjonar som Human Rights Watch, Amnesty International og
Refugees International karakteriserer menneskerettssituasjonen i Burma som
katastrofal. Rapportar frå fleire hald fortel om ein total mangel på respekt for
grunnleggande menneskeretter. Ytringsfridomen er minimal, og juntaen SPDC nyttar
systematisk tortur, slavearbeid, overvaking og valdtekt som politiske
verkemiddel. Mellom anna i 1960-åra og i 1997 lanserte dei såkalla kampanjar for
etnisk reinsing, der dei sju etniske minoritetane i Burma vart utsette for grove
brot på menneskerettane. USA karakteriserer Burma som ein versting når det gjeld
demokrati og menneskerettar, og nobelprisvinnar Desmond Tutu er blad dei som har
appellert til FN sitt sikkerheitsråd om å intervenere i Burma av humanitære
årsaker.

Myanmar har fleire enn 100 ulike etniske grupper, delte inn i åtte
hovudgrupperingar: Burman (som er den regjerande gruppa) chin, kachin, karen,
karenni, mon, og shan. Kvar hovudgrupppe har sin eigen, meir eller mindre
sjølvkontrollerte stat. Dei fleste har geriljagrupper som slåst for sin eigen
sjølvstendige stat og mot undertrykkinga av regjeringshæren, SPDC.

Mykje av Myanmar er fjellområde, der fjellrekkjene hovudsakleg går frå nord til
sør. Dei høgaste områda i nord er over 5500 m høge, men middelhøgda er mellom
1200 og 2400 m. Sentrale område av landet nord for Mandalay til kysten ved
Yangon er lågland der dei store elvane Eravati og Salween renn. Elvene har sitt
utspring i dei høge fjellområda i nord der ein har mykje nedbør. Myanmar har eit
tropisk monsunklima med ein kjøligare og tørrare periode frå november til april,
og ein varmare og våtare periode frå mai til september eller oktober. Som i
India er den tørre årstida dominert av den nordaustlege monsunen som bles frå
Kina. Kystfjella og dei høgare fjella i nord og aust har store nedbørsmengder
eller kraftig nedbør som varierer mellom 2500 mm og 5000 mm i året. Dei indre
låglanda er verna frå den direkte effekten av den sørvestlege monsunen, og får
så lite som 1000 mm eller mindre. Dei fleste stadane av landet får om lag tre
fjerdedelar av den årlege nedbøren sin under den sørvestlege monsunen.



https://nn.wikipedia.org/wiki/Klimaendring

Klimaendring viser til endringar i globalt eller lokalt klima og medfører av
«gjennomsnittsvêret» over ei tid får ein annan karakter, til dømes gjennom
endring i nedbørsmengda eller i temperaturen.

Den mest generelle definisjonen på ei klimaendring er ei endring i dei
statistiske eigenskapane i klimasystemet når ein ser over ein lang tidsperioden,
uavhengig av årsaka. Derfor vil ikkje svingingar over ein kortare periode enn
eit par tiår, som El Niño, reknast som ei klimaendring.

Uttrykket vert stundom nytta til å vise direkte til klimaendringar skapt av
menneskeleg aktivitet, i motsetnad til endringar i klima som kjem av naturlege
prosessar på jorda. Det vert derfor stundom nytta spesifikt i miljøpolitikken
som synonymt med menneskeskapt global oppvarming. I vitskaplege tidsskrift syner
derimot global oppvarming til auke i overflatetemperaturen, medan klimaendring
omfattar global oppvarming og alt anna som aukar drivhuseffekten.

Faktorar som kan forme klimaet vert kalla klimapådrag eller «pådragsmekanismar».
Dette omfattar prosessar som variasjonar i solinnstrålinga, avvik i omlaupsbanen
til jorda, fjellbygging og kontinentaldrift, og endringar i konsentrasjonen av
drivhusgassar. Det er mange tilbakekoplingsprosessar som anten kan forsterke
eller minske dei opphavlege pådraga. Somme delar av klimasystemet, som hav og
iskalottar, reagerer langsamt på klimapådrag, medan andre reagerer raskare.

Klimapådraga kan vere anten «interne» eller «ytre». Interne klimapådrag er
naturlege prosessar innanfor sjølve klimasystemet (til dømes termohalin
sirkulasjon). Ytre klimapådrag kan vere naturlege 8til dømes endringar i
effekten frå solstrålene) eller menneskeskapte (til dømes utslepp av
drivhusgassar).

Uavhengig om klimapådraget er internt eller eksternt, så kan klimasystemet svare
raskt (til dømes ei brå avkjøling på grunn av vulkansk oske i lufta som
reduserer sollyset), langsamt (til dømes termisk ekspansjon av oppvarming av
havvatn), eller ein kombinasjon (til dømes brått tap av albedo i polhava når
sjøisen smeltar, etterfølgd av ein meir gradvis termisk ekspansjon av vatnet).
Derfor kan eit klima system svare raskt, men den fulle effekten av pådraga er
kanskje ikkje fullt utvikla før fleire hundreår seinare.

Naturlege endringar i klimasystemet til jorda og vekselverknadane dei i mellom
er årsaka til indre klimavariasjonar, eller «indre pådrag». Vitskapsfolk
definerer generelt dei fem komponentane i klimasystemet til jorda som
atmosfæren, hydrosfæren, kryosfæren, litosfæren (avgrensa til jordsmonn, berg og
sediment) og biosfæren.

Havet er ein grunnleggande del av klimasystemet, og somme endringar i havet
skjer over lengre tid enn i atmosfæren, sidan havet har ein masse som er fleire
hundre gonger større og har ein særs høg termisk tregleik (som at temperaturen i
djuphavet framleis syner spor etter den vesle istida).

Korttidssvingingar (år til eit par tiår), som El Niño – sørleg oscillasjon, den
tiårige svinginga i Stillehavet, den nordatlantiske oscillasjonen, og den
arktiske oscillasjonen, er klimavariasjonar og ikkje klimaendringar. På lengre
tidsskala kan endringar i havprosssar, som den termohaline sirkulasjonen, spele
ei nøkkelrolle i fordelinga av varme i verdshava.

Små variasjonar i jordomlaupet fører til endringar i fordelinga av sollyset som
når jordoverflata i løpet av årstida og korleis sollyset vert fordelt over
kloden. Det er svært lita endring i solskinet innanfor eit område frå år til år,
men det kan vere store endringar geografisk og gjennom året. Dei tre typane
omlaupsvariasjonar er variasjonar i jorda sin eksentrisitet, endringar i
hellinga til rotasjonsaksen til jorda, og presesjonen til jordaksen. I lag
skapar desse Milanković-syklusane som har stor innverknad på klimaet og er
kjende for å samsvare med istider og mellomistider, samsvaret med kor stor
Sahara har vore, og for å kome til syne i stratigrafiske arkiv.

IPCC skriv at Milanković-syklusane dreiv istidssyklusar; CO2 følgde
temperatuendringane med «eit etterslep på nokre hundreår»; som ei tilbakekopling
forsterka av temperaturendringar. Djuphavet har eit etterslep når det gjeld
temperaturendringar (termisk tregleik på slik skala). Når havtemperaturen endra
seg, vart oppløysinga av CO2 i hava endra, samt andre faktorar som påverkar
utvesklinga av CO2 mellom hav og atmosfære.

Sola er den viktigaste energikjelda på jorda. Både lang- og korttidsvariasjonar
i solintensiteten er kjend for å påverke klimaet globalt.

Tre til fire milliardar år sidan strålte sola ut berre 70 % av energien ho gjer
i dag. Om ein hadde hatt den same atmosfæriske samansetnaden på jorda då som i
dag, ville det ikkje eksistert flytande vatn på jorda då. Det er likevel spor
etter vatn i den tidlege historia til jorda, i hadeikum og arkeikum, det såkalla
svak sol-paradokset. Hypotetiske løysingar til dette paradokset er at
atmosfæresamansetnaden var heilt annleis, med mykje høgare konsentrasjonar av
drivhusgassar enn i dag. I løpet av dei neste om lag fire milliardar åra, har
effekten frå sola auka og samansetnaden til jordatmosfæren endra seg.
Oksygentilførsla i atmosfæren for kring 2,4 milliardar år sidan var ein av dei
viktigaste endringane. I løpet av dei neste fem millionar åra vil sola til slutt
døy og verte ei raud kjempe og så ein kvit dverg, som vil ha enorme effektar på
klima. Som raud kjempe vil sola truleg ende alt liv på jorda som overleverer
fram til då.

Soleffekten varierer òg på kortare tidsskala, mellom anna ein 11 år lang
solsyklus og lengre svingingar. Variasjonar i solintensiteten vert rekna for å
ha vore viktig i utløysinga av den vesle istida, og for noko av oppvarminga ein
har sett frå 1900 til 1950. Ein forstår enno ikkje fullt ut den sykliske
karakteren til solenergien, og han skil seg frå den særs langsame endringa som
skjer i sola etter kvart som ho eldast og utviklar seg. Forsking indikerer at
solvariasjonen har hatt effektar, mellom anna på Maunder-minimumet frå 1645 til
1715 som var ein del av den vesle istida frå 1550 til 1850, som markerte ei
relativt avkjøling og større isbredanning enn i hundreår før og etter. Somme
studiar peikar på at auka solstråling frå syklisk solflekkaktivitet har påverka
global oppvarming, og at klimaet kan vere påverka av summen av alle effektane
(solvariasjon, menneskeskapt strålingspådrag etc.)..

Ein studie frå 2010 indikerer, at «effekten av solvariasjon på temperaturen
gjennom atmosfæren kan vere motsett av dei noverande forventingane.»

I august 2011 gav CERN ut ei pressemelding i Nature der dei synte til dei første
resultata frå CLOUD-eksperimentet. Resultatet indikerer at ionisering frå
kosmisk stråling i stor grad aukar danninga av aerosolar når ein har svovelsyre
og vatn, men i den nedre atmosfæren, der ein òg krev ammoniakk, er ikkje dette
nok til å stå for aerosoldanninga og ein må ha andre sporstoff i tillegg. Det
neste steget er å finne ut meir om desse sporstoffa, mellom anna om dei er av
naturleg eller menneskeleg opphav.

Vulkanutbrot slepp ut gassar og partiklar i atmosfæren. Vulkanar store nok til å
påverke klimaet har hatt utbrot fleire gonger per hundreår, og ført til
avkjøling (delvis ved å blokkere for solinnstrålinga til jordoverflata) i
periodar på nokre få år. Utbrotet til Pinatubo i 1991, det nest største utbrotet
på 1900-talet (etter utbrotet til Novarupta i 1912) påverka klimaet i stor grad.
Den globale temperaturen fall med om lag 0,5 °C. Utbrotet til Tambora i 1815
førte til året utan sommar. Mykje større utbrot skjer berre nokre få gonger per
hundre millionar år, men kan føre til store global klimaendringar og
masseutryddingar.

Vulkanar er òg ein del av den omfattande karbonsyklusen. Over ein lang
(geologisk) tidsperiode, slepp dei ut karbondioksid frå jordskorpa og mantelen,
og motverkar opptaket av CO2 i sedimentære bergart og andre geologiske
karbondioksidsluk. US Geological Survey estimerer at vulkanutslepp er på eit
mykje lågare nivå enn effekten av den noverande menneskelege aktiviteten, som
genererer 100-300 gonger meir karbondioksid enn det vulkanane slepp ut. Ein
studie indikerer at dei årlege vulkanutsleppa av karbondioksid, inkludert det
som kjem frå midthavsryggar, vulkanbogar og heiteflekkvulkanar, berre tilsvarar
3-5 dagar med menneskelege utslepp. Den årlege mengda som menneskeleg aktivitet
medfører kan til og med vere større enn mengda eom ein supervulkan kan sleppe
ut. Det siste utbrotet til ein supervulkan var Toba i Indonesia for 74 000 år
sidan.

Sjølv om vulkanar teknisk sett er ein del av litosfæren, som i seg sjølv ein del
av klimasystemet, definerer IPCC vulkanisme eksplisitt som eit ytre klimapådrag.

I løpet av millionar av år vil rørslene til jordskorpeplater gjere at land og
havfordelinga, samt topografien, endrar seg. Dette kan påverke både globale og
lokale klimamønster og atmosfære-havsirkulasjonen.

Plasseringa til kontinenta avgjer geometrien til hava og påverkar derfor
havsirkulasjonen. Plasseringa av hava er viktig i kontrollen av varme- og
fukttransport over kloden, og derfor ein avgjerande faktor i det globale
klimaet. Eit nyare døme på korleis tektonikken kontrollerer havsirkulasjonen er
danninga av Panamaeidet for om lag fem millionar år sidan, som stengde for
direkte blanding mellom Atlanterhavet og Stillehavet. Dette påverka i stor grad
havdynamikken til det som i dag er Golfstraumen og kan ha ført til isdekke på
den nordlege halvkula. Under karbontida, for om lag 300 til 360 millionar år
sida, kan platetektonikk ha utløyst storskala lagring av karbon og auka
isbredanning. Geologiske funn peikar på ein enorm monsunsirkulasjon på denne
tida då superkontinentet Pangaea eksisterte, og klimamodellar indikerer at det
var sjølve superkontinentet som var årsaka til desse monsunane.

Storleiken på kontinenta er òg viktig. Sidan havet har stor varmekapasitet, vil
den årlege temperaturen variere mindre i kystområde enn i innlandet. Eit stort
superkontinent vil derfor ha fleire område med klima som varierer sterkt gjennom
året enn fleire mindre kontinent og øyar.

I samband med klimavariasjonar, er antropogene faktorar korleis menneskelege
aktivitetar påverkar klimaet. Det er ein vitskapleg konsensus om «klimaet er i
endring og at desse endringane i stor grad kjem av menneskeleg aktivitet.» og at
det «i stor grad ikkje er mogeleg å snu».

Derfor er debatten i ferd med å endre seg til måtar ein kan redusere den
menneskelege påvernaden og finne måtar å tilpasse seg dei endringane som alt har
skjedd og som er venta å skje i framtida.

Av dei menneskeskapte faktorane er ein mest uroa over auken av CO2-nivåa på
forbrenning av fossilt brensel, etterfølgd av aerosolar (partiklar i atmosfæren)
og sementproduksjon. Andre faktorar er arealbruk, ozonnedbryting, dyrehald og
avskoging.

Bevis for klimaendringar er henta frå mange kjelder som kan nyttast til å
rekonstruere tidlegare klima. Ein har meir eller mindre samanhenge
temperaturmålingar frå heile jorda frå midten til slutten av 1800-talet og
frametter. For tidlegare periodar er dei fleste bevisa indirekte, som endringar
i vegetasjon og iskjerner, dendrokronologi, havnivåendringar og glasiologi.

I tillegg til temperaturmålingar frå meteorologiske stasjonar, starta ein med
radiosondeballongar og omfattande overvaking av atmosfæren frå midten av
1900-talet og frå 1970-åra og framover satellittovervaking. 18O/16O-forholdet i
kalsitt og iskjerneprøvar kan nyttast til å rekne ut havtemperaturen i fortida,
og er eit døme på indirekte bevis.

Klimaendringar i historisk tid kan ein ofte sjå att i endringar i busetnads- og
jordbruksmønster. Arkeologiske bevis, munnleg historie og historiske dokument
kan òg gje innsikt i tidlegare klimaendringa. Effektane av klimaendringar har
vorte knytte til kollapsen av forskjellige sivilisasjonar.

Isbrear vert rekna som ein av dei mest sensitive indikatorane på klimaendringar.
Storleiken deira er avgjort av massebalanse mellom snøfall og smelting. Når
temperaturen stig, trekkjer isbreane seg attende, med mindre snømengda aukar for
å balansere den auka smeltinga. Det motsette vil òg gjelde.

Ein har halde isbreane i verda under oppsikt sidan 1970-åra, først med
flyfotografi og kart, men no meir og meir med satellittar. Denne oversikta over
meir enn 100 000 isbrear dekkjer eit totalt areal på om lag 240 000 km2, og
estimat indikerer at det gjenverande isdekket er kring 445 000 km2. The World
Glacier Monitoring Service samlar årleg data om tilbaketrekkinga til isbrear og
massebalansen deira. Frå desse dataa har ein funne at isbrear verda over har
krympa i stor grad. Isbreane trekte seg attende i 1940-åra, voks eller var
stabile i 1920-åra og 1970-åra, før dei igjen starta å trekkje seg attende frå
midten av 1980-åra og fram til i dag.

Den viktigaste klimaprosessen sidan midten og seint i pliocen (om lag tre
millionar år sidan) er istid- og mellomistid-syklusane. Den noverande
mellomistida (holocen) har vart om kring 11 700 år. Forma av omlaupsvariasjonar,
har auken eller minken i kontinentale iskapper og endringar havnivået vore til
god hjelp i å rekonstruere klimaet. Andre endringar som Heinrich-hendingars,
Dansgaard–Oeschger-hendingar og yngre dryas syner derimot korleis
isbrevariasjonar òg kan påverke klimaet utan omlaupspådrag.

Isbrear etterlet morener som inneheld mykje organiske stoff, kvarts og kalium
som kan daterast, slik at ein veit når isbreane rykte fram eller trekte seg
attende. På liknande vis kan tefrokronologiske teknikkar, kan mangelen på
isbredekke identifiserast ved at ein finn jord eller vulkansk tefra, som ein òg
kan datere.

Minken av sjøis i Arktis, både i utstrekning og tjukkleik, over dei siste tiåra,
er enno eit bevis på rask klimaendring. Sjøis er frose sjøvatn som flys på
havoverflata. Han dekkjer millionar av kvadratkilometer i polområda, og varierer
med årstidene. I Arktis vert noko av sjøisen liggande att år etter år, medan
nesten all isen i Sørishavet kring Antarktis smeltar bort og frys til att kvart
år. Satellittobservasjonar syner at sjøisen i Arktis no minkar med om lag 11,5 %
per tiår, relativt til middelet i 1979 og 2000.

Ein kan få endring av type, fordeling og dekke av vegetasjon som følgje av
klimaendringar. Somme klimaendringar kan føre til auka nedbør og høgare
temperaturar, noko som fører til auka plantevekst og påfølgjande sekvestrasjon
av luftboren CO2. Større og raskare og meir omfattande endringar, kan føre til
vegetasjonsstress, rask plantedød og ørkenspreiing i visse tilfelle. Eit døme på
dette skjedde under regnskogkollapsen i karbontida (CRC), ei utryddingshending
for 300 millionar år sidan. På denne tida dekte enorme regnskogar ekvatorområdet
i Europa og Amerika. Klimaendringane øydela desse tropiske regnskogane, og det
vart berre isolerte «øyar» av skog att, noko som førte til at mange plante- og
dyreartar døydde ut.

Satellittdata ein har fått dei siste tiåra indikerer at den globale terrestriske
nettoproduksjonen auka med 6 % frå 1982 til 1999, med den største delen av auken
i tropiske økosystem, før dette fall med 1 % frå 2000 til 2009.

Palynologi er studiet av noverande og fossile palynomorfar, inkludert pollen.
Palynologi vert nytta til å finne ut den geografiske fordelinga av planteartar,
som varierer svært mykje under forskjellige klimatilhøve. Forskjellige
plantegrupper har pollen med særeigen form og overflatestruktur, og sidan den
ytre overflata av pollen består av særs hardføre stoff, går dei berre sakte i
oppløysing. Endringar i pollentype i forskjellige lag i innsjøar, myrer eller
elvedelta indikerer endringar i plantesamfunn. Desse endringane er ofte teikn på
klimaendringar. Som eit døme har palynologiske studiar vorte nytta til å spore
endringar i vegetasjonsmønster gjennom kvartæristida og særleg sidan den siste
istida.

Nedbør i fortida kan estimerast i den moderne perioden med det globale
nettverket av nedbørsmålarar. Nettverket over hav og fjerntliggande område er
tynt, men satellittdata har vore tilgjengeleg sidan 1970-åra Kvantifisering av
klimavariasjonar i nedbør i tidlegare hundreår og epokar er mindre komplett, men
ein har gjort tilnærmingar basert på marine sediment, iskjernar,
grottestalagmittar og treringar.

Klimatologiske temperaturar påverkar nedbøren. Til dømes under siste glasiale
maksimum for 18 000 år sidan, vart varmedriven fordamping frå hava og inn over
kontinentale landmassar liten, og dette førte til store område med ekstreme
ørkenar, inkludert polarørkenar (kalde, men med lite nedbør). I kontrast var
klimaet i verda våtare enn i dag nær starten på den atlantiske perioden for 8000
år sidan.

Estimert nedbør over land globalt sett auka med om lag 2 % i løpet av
1900-talet, sjølv om den utrekna trenden varierer ut frå når ein sluttar
utrekningane. Utrekningane blir òg kompliserte på grunn av ENSO og andre
svingingar. Ein har òg sett ein generell auke i avrenning til elvar og høgare
gjennomsnittleg jordfukt.

Dendroklimatologi er analysen av treringar for å avgjere klimavariasjonar i
fortida. Breie og tjukke ringar indikerer ein frodig vekstperiode med god
tilkomst på vatn, medan tynne, smale striper indikerer tider med mindre nedbør
og dårlegare vekstvilkår.

Analysar av is bora ut frå iskalottar som Antarktis kan nyttast til å syne eit
samband mellom temperaturen og variasjonar i det globale havnivået. Lufta som er
fanga i bobler i isen kan òg syne CO2-variasjonar i atmosfæren langt tilbake i
tid, lenge før mennesket byrja å påverke dette i moderne tid. Studiet av desse
iskjernane har vore ein viktig indikator på endringar i CO2 over mange tusen år,
og gjev framleis verdifull informasjon om skilnader mellom gamle og moderne
atmosfæretilhøve.

Restane av biller er vanlege i sediment i ferskvatn og på land. Forskjellige
billeartar lever gjerne under forskjellige klimatilhøve. På grunn av den lange
rekkja biller som ikkje har endra genetisk samansetnad noko særleg gjennom
tusenåra og at ein kjenner til kva klima dei forskjellige artane oppheld seg i,
kan ein seie noko om klimatilhøva på staden der billa vart funnen.

På liknande vis har mengda av forskjellige fiskeartar vist seg å ha samanheng
med observerte klimatilhøve. Endringar i primærproduksjon av autotrofe dyr i
havet kan påverke matnettet.

Globale havnivåendringar er estimert med hjelp av tidvassmålarar for det meste
av det siste hundreåret. I nyare tid har ein nytta høgdemålarar i kombinasjon
med satellittmålingar. For å måle havnivå før ein byrja å måle det, har
forskarar datert korallrev som veks nær havoverflata på havet, kystsediment,
strandvollar, ooidar i kalkstein og arkeologiske funn nær kysten. Den vanlege
dateringsmetoden er å nytte uran-seriar og radiokarbon, med kosmiske
radionuklidar, vert stundom nytta til å datere strandvollar som sjøen har trekt
seg eit stykke unna.



https://nn.wikipedia.org/wiki/Kaitangata_p%C3%A5_New_Zealand

Kaitangata er ein by nær kysten av South Otago i regionen Otago på New Zealand.
Han ligg på den venstre breidda til elva Clutha River, ti km søraust for
Balclutha. Innbyggjarane i byen kallar han rett og slett Kai.

Byen ligg nær kysten ved ei av greinene til Clutha River sitt delta. Den vesle
øya Inch Clutha ligg like sørvest for byen. Nær Kaitangata, på nordsida, ligg
den vesle innsjøen Lake Tuakitoto, som har avløp til Clutha gjennom ei lita
sideelv vest for byen.

Ved folketeljinga i 2006 var innbyggjartalet i Kaitangata 810, ein oppgang på 21
sidan 2001. Innbyggjarane er for storparten av europeisk herkomst, der langt
under det nasjonale gjennomsnittet av innbyggjarane er oppførte som
ikkje-europearar (7.1%).

Opphavet til māorinamnet til byen er usikkert. Det er rett nok namnet på ein
figur i polynesisk mytologi, men kjem meir truleg frå kannibalske festar som
vart haldne etter kampar mellom stammane i distriktet, mellom iwiane Kāi Tahu og
Kāti Mamoe. Namnet kan lauseleg omsetjast frå māori som: «Drep ein mann og et
han».

Den europeiske historia til Kaitangata er nær knytt til utvinning av kol. Ei av
dei tidlegaste større industriulukkene på New Zealand fann stad i
Kaitangata-gruva i 1879, då 34 gruvearbeidarar miste livet i ein underjordisk
eksplosjon.

Kolgruvene var den bærande næringa i byen sin økonomi frå 1870-åra til 1972, då
den siste underjordiske statseigde kolgruva vart stengd. Fleire dagbrotgruver
(både statlege og private) har halde oppe drifta fram til i dag, som til dømes
Kai Point Mine. Kai Point Coal Company har drive ut kol i Kaitangata sidan 1951,
og produserer kol til den lokale industrien og til oppvarming i heimar.

Frå 1876 til 1970, sørgde jarnvegslinja Kaitangata Line for transporten frå
gruvene. Linja var frå først av privateigd, men kom seinare i eige til det
statlege gruvedepartementet. Lokomotivet som i mange år vart brukt på linja,
vart donert til ei interessegruppe i Shantytown i Westland, der det no trekkjer
veterantog og enno ber namneplata «Kaitangata» til ære for den tidlegare staden
der det var i drift.

Dei underjordiske gruvene produserte ei blanding av stein- og brunkol av høg
kvalitet, og dette vart i første rekkje nytta til drivstoff til lokomotiv på New
Zealand fram til 1960-åra. Då jarnvegane gjekk over til diesellokomotiv, starta
nedgangen for gruvedrifta. Dagbrotgruvene produserer brunkol, som for det meste
vert brukt til hushaldsføremål. Den stadige nedgangen i hus som har kolfyrte
eldstadar, saman med det miljøbaserte kravet om å skifta ut attverande
eldstadar, gjer at ein må rekna med at dagane til dagbrotsgruvene også snart er
talde.



https://nn.wikipedia.org/wiki/Japan

Japan (japansk: Nihon: 日 (sol) 本 (opphav), «soloppgangslandet») er eit øyrike
heilt aust i Asia. Det ligg ved Stillehavet, aust for det japanske havet som
skil det frå Kina, og den koreanske halvøya, som har kort veg til Japan over
Koreasundet.

Japan er sett saman av nokre store og fleire små øyar. Dei store øyane, frå nord
til sør, er Hokkaido, Honshu (den største), Shikoku og Kyushu. Landet ligg svært
isolert til, og har utvikla sin særeigne kultur, med noko påverknad frå Kina.
Etter Den andre verdskrigen har den sterkaste påverkinga kome frå USA.

Dei 4000 øyane i Japan går frå tropane i sør til nordlege midlare breidder i
nord, så ein har store klimatiske kontrastar frå nord til sør. Hovudtrekka er
derimot at vinteren er kald og somrane er varme og våte. Om vinteren, når den
kalde nordaustlege vinden i samband med den asiatiske monsunen tar med seg fukt
frå Japanhavet fører dette til ein av dei største klimakontrastane i verda.
Vestsida av fjella som deler Honshu på tvers, særleg dei sentrale områda, får
store mengder snø, som fell nesten dagleg gjennom vinteren. Ibukifjellet har
verdsrekorden for største snødjupne med 11,82 m frå 1927. I låglandet kjem det
ofte opp mot 150 cm i løpet av vinteren, men mengda varierer ein god del frå år
til år. Sjølv dei sørlege områda på Kyushu kan få nokre dagar med snø kvart år.
Kysten av Stillehavet og området rundt innsjøen Seto Naikai har derimot eit
ganske anna klima med klårt og kjølig vêr. Fleire område her har meir sol om
vinteren enn om sommaren. Seint på vinteren eller tidleg på våren kan små
lågtrykk kome opp frå Taiwan og gje litt regn eller snø i dei sørlege eller
austlege byane.

Ustadige varmeperiodar i mars trengjer seg nordover og fører til bløminga av
kirsebærtrea på Honshu i april. Midten av våren er vanlegvis ei fin tid i Japan
med unntak av enkelte episodar med sandstormar frå Mongolia som fargar himmelen
gul. Ein kan få litt regn av og til, og innimellom kraftige hagl- og torebyger.
Etter kvart strekkjer den kinesiske monsunfronten Mei-yu seg inn over Japan, her
kalla Bei-u. Dette kan føre til kraftig regn i heile Japan i vekesvis, med
unntak av Hokkaido, vanlegvis frå midten av juni til tidleg i juli. Når fronten
har regna frå seg set sommaren inn for fullt med tropiske temperaturar som varer
til ut i september. Vêret er trykkande men sjøbris og torebyger på ettermiddagen
kan gje litt friskare forhold. Ein svakare versjon av Bei-u-fronten flyttar seg
sørover igjen i september og oktober, og kan gje nokre veker med regnvêr igjen.
Japan vert i gjennomsnitt råka av tre-fire tyfonar kvar haust, og særleg den
sørlege kyststripa er kan få store øydeleggjingar og flaum.

Hokkaido, som er den nordlegaste av dei store øyane, er fleire grader kaldare
året rundt enn dei andre øyane. Sjølv om Hokkaido er litt tørrare enn Honshu får
ho likevel rikeleg med regn og snø. Dei austlege områda får i snitt 800 mm i
året, medan den vestlege sida kan få opp mot 2000 mm. Ofte har ein tåke på den
søraustlege kysten frå juni til august. Temperaturane kan variere ein god del
frå år til år både om vinteren og om sommaren.

Japan er eit konstitusjonelt monarki der keisaren har avgrensa makt. Keisaren
har i dag primært seremonielle funksjonar og er definert av grunnlova som
«symbolet på staten og folket». Makta er i hovudsak hjå den japanske
statsministeren og andre valte medlemmer av nasjonalforsamlinga. Akihito er den
noverande keisaren av Japan og Naruhito er tronarvingen.

Det lovgjevande organet i Japan er nasjonalforsamlinga, eit parlament med
tokammersystem. Nasjonalforsamlinga utgjer eit representanthus (Shugi-in) med
480 medlemmer, som vert utnemnde ved val for fire år, og eit rådgjevarhus
(Sangi-in) med 242 medlemmer, som vert utnemnde ved val for seks år. Det er
ålmenn stemmerett for vaksne over 20 år.



https://nn.wikipedia.org/wiki/Australia

Australia er eit land i Oseania som ligg sør for Indonesia og Papua Ny-Guinea.
Det er det sjette største landet i verda i areal, og vert òg rekna som eit
kontinent. Det bur litt meir enn 20 millionar innbyggjarar i Australia. Den
største delen av desse bur i dei store byane som til dømes Sydney, Melbourne,
Brisbane, Perth og Adelaide, trass i at landbruk er ei av dei viktigaste
inntektskjeldene til landet.

Namnet «Australia» kjem av det latinske ordet australis, som tyder sørleg.
Legender om eit ukjent sørleg land, Terra Australis, sirkulerte allereie under
Romarriket, og var vanlege i geografien i mellomalderen, men dei var ikkje
baserte på noko faktisk kunnskap om kontinentet. Det nederlandske adjektivet
australische, i tydinga sørleg, vart fyrst brukt av nederlandske politikarar i
Batavia som referanse til det nyoppdaga landet i sør, så tidleg som i 1638. Den
fyrste engelske skribenten som brukte ordet «Australia» var Alexander Dalrymple
i An Historical Collection of Voyages and Discoveries in the South Pacific
Ocean, som vart utgjeve i 1771. Med omgrepet meinte han då heilde det sørlege
Stillehavsområdet, og ikkje berre kontinentet som heiter Australia i dag. I 1793
gav George Shaw og James Edward Smith ut boka Zoology and Botany of New Holland,
der dei skreiv om «den store øya, eller eigentleg kontinentet, Australia,
Australasia eller Ny-Holland».

Namnet «Australia» vart popularisert i boka A Voyage to Terra Australis av
Matthew Flinders (1814). Guvernør Lachlan Macquarie av New South Wales brukte
sidan ordet i rapportane sine til England. I 1817 tilrådde han å gjere namnet
offisielt, og i 1824 gjekk framlegget gjennom.

Ein trur at dei fyrste innbyggjarane i Australia kom frå Indonesia for meir enn
50 000 år sidan og spreidde seg ut over heile kontinentet. Den fyrste europearen
som at utforska litt av Australia var sannsynlegvis den spanske kapteinen Luis
Vaez de Torres, som segla gjennom sundet, som ligg mellom Australia og
Ny-Guinea. Dette heiter no Torressundet.

Kontinentet vart oppdaga av den nederlandske oppdagingsreisande Willem Janszoon
i 1606, men eigentlege ekspedisjonar til kontinentet vart ikkje byrja før på
1700-talet. I 1770 gjekk den britiske kapteinen James Cook i land i nærleiken av
det noverande Sydney og tok den austlege 2/3-delen av kontinentet i
Storbritannia sitt eige. I 1788 byrja Australia si tid som straffekoloni, og
dette heldt fram til 1868. Etter 1850 fann ei stor innvandring av britar stad.

På 1800-talet vart dei seks delane av Australia styrde som kronkoloniar. New
South Wales var den fyrste kolonien i Australia som fekk ei viss grad av
sjølvstyre, i 1823, og som i 1855 fekk si eiga grunnlov. I 1859 hadde alle
koloniane/områda, bortsett frå Western Australia sjølvstyre. 1. januar 1901 vart
det australske statsforbundet grunnlagt, og landet vart ein sjølvstyrande
dominion i det britiske samveldet.

Australien deltok i både fyrste og andre verdskrigen og vart bomba av Japan i
den siste av dei. Dette gjorde til at Australia endra utanrikspolitisk kurs og
fylgde USA både i Koreakrigen og Vietnamkrigen.

Dei 7 686 850 km² store landmassane til Australia ligg på den indo-australske
plata, og er omgitt av det indiske havet, Sørishavet og Stillehavet. Det er
separert frå Asia av Arafurahavet og Timorhavet, har ei kystline på 25 760 km,
og gjer krav på ein økonomisk sone på 8 148 250 km², ikkje inkludert det
australske antarktiske territoriet.

Verdas største korallrev, Great Barrier Reef, strekkjer seg 2 000 km langs den
nordaustlege kysten. Verdas største monolitt, Mount Augustus, ligg i
Vest-Australia. Det høgaste punktet er Mount Kosciuszko på 2 229 meter.

Australia er det tørraste folkesette kontinentet, det flataste, og det som har
den eldste og minst fruktbare jorda. Berre det søraustlege hjørnet av
kontinentet har eit temperert klima, og mesteparten av folkesetnaden bur langs
den tempererte og subtropiske kysten i søraust. Den nordlege delen av landet har
eit tropisk klima, og vegetasjon med regnskog, skog, slettelandskap,
mangrovesumpar, og ørken. Klimaet er sterkt påverka av havstraumar, og spesielt
El Niño-fenomenet som fører til periodisk tørke, og tropiske lågtrykkssystem som
lagar syklonar i det nordlege Australia.

Klimaet i Australia varierer frå nesten tropisk klima i nord til eit mykje meir
temperert klima lengst sør. Dei fleste menneska bur på søraustkysten av landet,
og her har Great Dividing Range mykje å sei for klimaet. Denne fjellrekkja
vernar den søraustlege delen av landet frå den steikande varmen og dei tørre
forholda ein har i det store indre område av Australia, kalla Outback. Det meste
av Outback kan kallast ørken, men sjølv om dei vanlegvis får svært lite nedbør
kan stundom tropiske lågtrykk passere over området og gje mykje nedbør. Dette
fører ofte med seg flaum og stengde vegar. Alice Springs, som ligg midt i
Outback, fekk 205 mm nedbør på ein einaste dag i mars 1988. Dette er nær same
nedbørsmengda byen normal får på eit heilt år!

Toppane av Dividing Range er dei kaldaste stadane i landet om ein ser bort i frå
Tasmania, og vêret er nesten maritimt med regn eller snø om lag halvparten av
dagane i året. Her er akkurat nok snø til at ein har eit par skistader. Sørover
frå fjellområda mot Bass-sundet og Tasmania vert klimaet meir maritimt med
kjøligare vêr og regn eller snø om lag annakvar dag. Nordkysten av Australia
merkar den indiske monsunen kvart år, og her kan det kome store nedbørsmengder.
Så godt som alt kjem derimot mellom desember og april. Vinteren frå mai til
oktober er varm og fuktig, men det kjem svært lite nedbør.

Den normale nedbørsfordelinga gjennom året i Australia vert av og til snudd på
hovudet av vêrfenomen som tropiske syklonar og El Niño-episodar. Syklonar kan av
og til halde seg i nærleiken av landet i dagevis og gje enorme mengder regn på
kort tid — av og til opp i 500 mm på ein dag. El Niño fører ofte til tørke i
nord og i aust, medan La Niña kan føre til flaum. Skogbrannar herja landet under
El Niño-episoden i 1982-83, medan område i New South Wales vart overfløymde av
regnvatn under La Niña i 1999-2000. Den kraftige El Niño-episoden i 1997-98
hadde derimot liten påverknad på vêret i Australia.



https://nn.wikipedia.org/wiki/Austerrike

Republikken Austerrike eller berre Austerrike (tysk: Republik Österreich eller
Österreich) er eit land i Sentral-Europa med ni delstatar. Det er omgjeve av
land på alle sider og grensar mot Liechtenstein og Sveits i vest, Italia og
Slovenia i sør, Ungarn og Slovakia i aust, og Tyskland og Tsjekkia i nord.

Etter å ha vore erobra av romarane, hunarane, lombardarane, ostrogotane,
bayerane og frankarane, kom Austerrike under habsburgarane i det 13. århundre.
Denne slekta heldt fram med å regjere Austerrike inntil det 20. hundreåret.

Etter oppløysinga av det tysk-romerske riket i 1806 vart Austerrike utropa til
keisarrike, og den siste tysk-romerske keisaren Franz, som samtidig var konge av
Austerrike, heldt fram såleis som keisar av dette. Austerrike kom formelt i ein
personalunion med kongedømet Ungarn (som allereie hadde vore under habsburgsk
styre i fleire hundreår) i 1867, og unionen vart kjend som dobbeltmonarkiet
Austerrike-Ungarn.

Denne staten vart oppdelt etter nederlaget i fyrste verdskrigen. Ungarn gjekk ut
av unionen, og ei rekkje austerrikske provinsar, som Böhmen og Mähren, vart òg
avstått då nye sjølvstendige statar oppstod i Aust-Europa.

Det resterande Austerrike vart republikk, mellom 1918 og 1919 offisielt kjend
som Republikken Tysk Austerrike (Republik Deutschösterreich), deretter berre
Republikken Austerrike. Landet var demokratisk fram til fascismen vart innførd
etter oppstanden i Wien i 1934. Austerrike vart annektert av det nazistiske
Tyskland i 1938, i det såkalla Anschluss. Etter andre verdskrigen vart
Austerrike gjenoppretta som eigen stat, men var nøytralt, og høyrde til verken
aust- eller vestblokka.

I 1995 vart Austerrike medlem av EU, og var frå og med 1999 òg ein del av den
europeiske økonomiske og monetære union.

Med sin posisjon i Alpane er Austerrike i det store og heile eit fjelland. Dei
sentrale alpane, Dei nordlege kalksteinsalpane og Dei sørlege kalksteinsalpane
ligg alle delvis i Austerrike. Av det totale arealet (84 000 km²) er berre om
lag ein fjerdedel lågland, og berre 32 % av landet ligg under 500 meter. Dei
høga alpefjella i vest flatar gradvis ut mot dei låge slettene og åslendte
landskapa i austlege delar av landet.

Austerrike kan delast inn i fem ulike område. Det høgastliggande området er dei
austlege Alpane, som utgjer 62 % av det totale arealet. Lågberga ved foten av
Alpane og fjellkjeda Karpatane utgjer om lag 12 % av arealet. Dei austlege
områda, som ligg rundt Den pannoniske sletta, utgjer òg om lag 12 % av landet.
Nord for Donau, som renn gjennom heile landet på langs, ligg det den lågare
fjellkjeda Böhmerwald, som utgjer 10 % av Austerrike. Den austerrikske delen av
Wienbekkenet utgjer om lag 4 %.

Størstedelen av Austerrike ligg i den kjølige tempererte klimasonen der fuktig
vestavind dominerer. Sidan Alpane dekkjer over halvparten av landet, har store
delar av landet òg alpint klima. I austlege delar av landet, på Den pannoniske
sletta og langs Donaudalen er klimaet meir kontinentalt med mindre regn enn i
alpeområdet.

Austerrike er ein forbundsrepublikk inndelt i 9 forbunsland (delstatar) eller
Bundesländer:



https://nn.wikipedia.org/wiki/Asia

Asia er verdsdelen med det største folketalet og den største flatevidda, og
utgjer brorparten av det eurasiske kontinentet. Han møter Stillehavet i aust og
Europa i vest, med ei grense ein ofte dreg gjennom Uralfjella, Kaspiahavet,
Kaukasus, Svartehavet, Bosporos, Marmarahavet og Dardanellane. Ved Suezkanalen
grenser Asia til Afrika.

Asia har ein svært lang kulturhistorie. Ein finn mange av verdas eldste
sivilisasjonar her, som langs elvene Indus i India, Yangtze i Kina, og Eufrat og
Tigris i Mesopotamia. Fleire av desse utvikla tidleg skriftsystem, og difor har
fleire land ein mykje lengre nedskriven historie enn land andre stader i verda,
til dømes Noreg.

Alle dei store verdsreligionane kjem faktisk frå Asia. Hinduismen og buddhismen
utvikla seg i India, medan jødedommen, kristendommen og islam blei til i
Midtausten. Religionsmangfaldet i verdsdelen er likevel (eller på grunn av
dette) stort. Her finst mange sjamanistiske tradisjonar og mindre religionar,
som sikhisme og djainisme.



https://nn.wikipedia.org/wiki/%C3%98rn

Ørn er eit samleomgrep brukt om fleire store rovfuglar frå haukefamilien. Det
kan visa til ei biologisk slekt, Aquila, men alle fuglar kalla «ørn» høyrer til
ikkje denne slekta. Ørner er ikkje nødvendigvis nærare i slekt med kvarandre enn
med andre haukefuglar.

Ein finn ulike ørner hovudsakleg i Eurasia, men det finst òg nokre typar i
Afrika, Amerika og Australia. Kongeørn og havørn er utbreidde i Noreg, medan
fiskeørn, bandhavørn, slangeørn, storskrikørn og steppeørn er påviste.

Ørner er kjenneteikna av eit stort, krumma nebb og kraftige venger, ofte også
fjørkledde føter med lange klør. Dei er dagaktive rovfuglar som kan ta relativt
store, levande byttedyr. Dei har svært godt syn på grunn av store pupillar som
tek inn maksimalt med lys, og kan få auge på bytte frå store høgder.

Nokre ørner jaktar byttedyr på ope land, medan harpyørna held til i tropisk
regnskog. Slangeørner jaktar og et reptilar. Hav- og fiskeørner held til ved
kystar og innsjøar der dei fangar fisk og smådyr eller lever på åtsel.

Ørn blir brukt som jaktfugl, og blant desse er kongeørna rekna som den høgaste.
Ho kan slå ned på så store dyr som rev. I Boke of St Albans frå 1400-talet er
ørna rekna som ein jaktfugl for keisarar.

I dag er fleire ørner truga artar. Dei reproduserer seg sakte, og populasjonane
slit derfor med å ta seg opp igjen etter utbreidd jakt på dei. I tillegg er
ørnene langt oppe på næringskjeda, og samlar opp store mengder miljøgifter.

Ørner dukkar ofte opp i litteratur og mytar, og er blitt brukte som symbol for
herskarar, hærar, rike og mindre område. Ordet «ørn» stammar frå norrønt ǫrn,
genitiv arnar. Ein finn att forstavinga Arn i sogeætta Arnungane og i mange
førenamn.

Ptolemearherskarane av Egypt brukte fuglen i seglet sitt. Ørna var fuglen til
Zevs og Jupiter i gresk og romersk gudelære. Stjernebildet Ørna og hovudstjerna
i det, Altair, førestiller ørner. I kristen ikonografi blei fuglen brukt som
symbol for evangelisten Johannes.

Mochefolk i noverande Peru dyrka ørner og avbilda ofte fuglen i kunst. I
Nord-Amerika har fuglen og fjører frå han hatt stor tyding. Mellom anna blei
ørnefjører brukte til å laga vernande hovudpryd for krigarar frå præriestammar.
Ørner og ørnefjører er no rettsleg verna i USA, men godkjende urfolk kan ha
slike fjører til andeleg bruk.

Ein guddom i hinuduismen, Garuda, er dels ei ørn. Garuda er ein hjelpar for
Visjnu og er dermed eit viktig hindusymbol.

Romarane brukte ørna som symbol for hæren og riket sitt. Seinare hadde
Austromarriket ei ørn med to hovud, medan Det heilage romerske riket også tok i
bruk eit ørnesymbol. Seinare land som ønskte å markera arv frå desse rika, har
òg brukt ørner som symbol. Ørna er eller har vore nasjonalt eller kongeleg
symbol for Preussen, Austerrike, Polen, Tsar-Russland og Sverige. Til dette
siste landet kom symbolet gjennom Bernadotteslekta etter at Napoleon hadde teke
oppatt bruken av ørna som feltsymbol.

Ei rekkje land, som Austerrike, Moldova, Romania og Serbia, bruker ørna på
riksvåpna sine. Albania og Moldova har ei ørn på flagga sine. Albania heiter på
albansk Shqipëria, som tyder 'Ørnelandet', og har dobbeltørna som
nasjonalsymbol.

Medan europeisk bruk av ørner som hovudregel viser til kongeørna, har andre land
teke i bruk andre mektige ørneartar som symbol. Filippinane sin nasjonalfugl er
den truga apeørna, medan USA bruker kvithovudhavørna som nasjonalt symbol. USA
har avbilda denne ørna på myntar og statssymbol, medan «Eagle» er brukt som namn
på marineskip, romskip og på landet sjølv. Elles har «ørn» òg vore brukt som
namn på fleire krigsskip, som Tordenskjold-skipet «Hvite Ørn» og korvetten
«Ørnen» (1829-1874), den første norske korvetten etter 1814.

Ørna som heraldisk symbol finst i nokre vanlege utformingar: Ei flakt ørn, det
vil seia ei stilisert ørn med hovudet vend mot eine sida, vengene ut og velet
rett nedover, og dobbeltørna med eit hovud vend mot kvar side. Saladin-ørna er
ein variant av flakt ørn som er utbreidd i arabiske land.

«Ørn» er brukt som namn på fleire idrettslag, til dømes Ørn-Horten (tidlegare
Ørn fotballklubb) frå Horten og Trondheims-Ørn frå Trondheim.

Ein finn att forstavinga Arn i sogeætta Arnungane, som etter tradisjonen slekta
frå ein gut funne i eit ørnereir.

Førenamn som byrjar på 'Arn', som Arne, Arnhild og Arve, har vore brukt i Noreg
sidan norrøn tid. I nyare tid har også namnet Ørn og forstavinga Ørn- vore noko
brukt.



https://nn.wikipedia.org/wiki/Sovjetunionen

Sovjetunionen eller Sovjetsamveldet, i daglegtale ofte berre kalla Sovjet
(russisk: Союз Советских Социалистических Республик (СССР)), var ein
sosialistisk stat i Aust-Europa og Asia som eksisterte i perioden 1922 til 1991.
Sovjetunionen var eit samvelde av 15 på papiret autonome republikkar, med
Russland som den største og klart dominerande delrepublikken. Dominansen den
russiske sovjetrepublikken gjorde til at Sovjetunionen ofte vart omtala som
«Russland» eller «Sovjet-Russland» i Vesten, sjølv om denne nemninga ikkje var
heilt nøyaktig.

Sovjetunionen voks fram i etterkant av den fyrste verdskrigen då det gamle
russiske keisarriket gjekk under i den russiske revolusjonen. Etter ein kaotisk
periode som vart kjend som den russiske borgarkrigen fekk bolsjevikane til
Vladimir Lenin makta over mesteparten det gamle russiske riket. Etter at Lenin
var død gjekk makta etter kvart til Josef Stalin, som med kommandoøkonomien sin
og dei brutale metodane sine fekk landet gjennom ei storstilt industrialisering.
I 1941 gjekk Nazi-Tyskland til åtak på landet, men etter fire år med dei mest
omfattande krigshandlingane verda til no har sett stod Sovjetunionen att som ei
av dei to supermaktene i verda. Etterkrigstida vart prega av den kalde krigen,
ein ideologisk og politisk maktkamp mellom Sovjetunionen ein god del
sosialistiske land på den eine sida og USA og mange vestlege land på den andre
sida. Utover på 1980-talet vart det klart at Sovjetblokka tapte denne kampen, og
då Mikhail Gorbatsjov overtok makta i Sovjetunionen i 1985 var det klart at det
var naudsynt med grunnleggjande reformer i samfunnsstrukturen. Gorbatsjov klarte
ikkje lenger å halde landet samla, og i løpet av 1990-91 gjekk den tidlegare så
mektige Sovjetunionen i oppløysing.

Det sovjetiske samfunnssystemet var dominert av kommunistpartiet, eit parti som
bygde på dei marxist-leninistiske prinsippa. Kommunistpartiet var det
statsberande partiet i landet, og det einaste tillatne. Generalsekretæren i
partiet var frå midten av 1920-åra den mektigaste personen i Sovjetunionen, og
hadde langt meir makt og innverknad enn regjeringa og parlamentet. Sovjetunionen
hadde verdas største planøkonomi, der alle aspekt av det økonomiske livet var
forsøkt styrt sentralt frå hovudstaden Moskva, mellom anna gjennom såkalla
femårsplanar. Landet var prega av liten politisk fridom der mellom andre KGB
aktivt overvaka store delar av samfunnet. Landet hadde i glansperioden sin eit
vel utbygd sosialt system med eit godt utbygd helsevesen og sosiale stønader.

Det offisielle namnet til Sovjetunionen på russisk var Sojuz Sovetskikh
Sotsialistitsjeskikh Respublik, Сою́з Сове́тских Социалисти́ческих Респу́блик
[СССР] Høyr, Unionen [eller Samveldet] av sosialistiske sovjetrepublikkar [USSR
eller SSSR]. Ordet «sovjet» tyder 'råd' og viste i Sovjetunionen til politiske
representantar på alle nivå. Sovjetunionen blei opphavleg danna av fire
sovjetrepublikkar: Russland, Ukraina, Kviterussland og Den transkaukasiske
føderasjonsrepublikken.

Sovjetunionen var med dei 22 402 200 kvadratkilometrane sine den største staten
i verda, og tekte ein sjettedel av det busette landområdet i verda. Storleiken
på landet kan samanliknast med Nord-Amerika. Den vestlege delen av Sovjetunionen
låg i Europa. Han utgjorde om lag 25 % av arealet og var det kulturelle og
økonomiske tyngdepunktet i landet. Den asiatiske delen av Sovjetunionen strekte
seg til Stillehavet i aust og til Iran og Afghanistan i sør, og var langt
tynnare busett enn den europeiske delen. Frå Kaliningrad i vest til
Diomedesøyane i aust var det over 10 000 kilometer og 11 tidssoner, og frå
Nordishavet i nord til Kusjka ved den afghanske grensa var det nesten 5 000
kilometer.

Grenselinene i Sovjetunionen målte over 60 000 kilometer, og var dermed lengst i
verda. Landet grensa til Nord-Korea, Folkerepublikken Kina, Mongolia,
Afghanistan, Iran og Tyrkia i Asia, medan det i Europa grensa til Romania,
Ungarn, Tsjekkoslovakia, Polen, Finland og Noreg. Heilt i aust skilde
Beringsundet på 86 kilometer Sovjetunionen frå USA. To tredjedelar av
grenselinene var kystline, der mesteparten låg ved Nordishavet.

Dei fleste naturgeografar delte landet inn i fem distinkte klimasoner. I nord
låg tundraen, trelause område med permafrost. Deretter kom taigaen, det sibirske
barskogsområdet. Sør for taigaen låg dei gigantiske steppene, skoglaust
sletteland der mesteparten av jordbruket vart drive. Lenger sør låg tørre område
med mykje ørken. Dei sørlegaste områda av Sovjetunionen var dominerte av fjell,
både i Kaukasus og i Sentral-Asia.

Den lengste elva i Sovjetunionen var Irtysj, som saman med Ob danna det sjuande
lengste vassdraget i verda, på 5 410 kilometer. Deretter kom Lena på 4 472
kilometer og Amur (delvis langs grensa til Folkerepublikken Kina) på 4 444
kilometer. Det høgste fjellet i Sovjetunionen var Kommunistfjellet (det som i
dag er Ismail Samani) i Tadsjikistan på 7 495 meter. Nest høgst var Sigerstoppen
i Kirgisistan på 7 439 meter, med Leninfjellet på grensa mellom Tadsjikistan og
Kirgisistan som nummer tre med 7 134 meter. I den europeiske delen av
Sovjetunionen var Elbrus det høgste fjellet med sine 5 642 meter, medan Volga på
3 692 kilometer var den lengste elva.

Sovjetunionen hadde òg fleire av dei største innsjøane i verda. Den største,
Kaspihavet, låg hovudsakleg i Sovjetunionen (sørkysten grensa mot Iran). Andre
store innsjøar var Bajkalsjøen, som òg er djupast i verda, og Aralsjøen, som var
den fjerde største innsjøen i verda i 1960, men som sidan nesten er oppturka.

Sovjetunionen hadde omtrent 293 millionar innbyggjarar i 1991, og var då den
tredje mest folkerike staten i verda etter Folkerepublikken Kina og India.
Landet hadde ein folketettleik på 13 personar pr. kvadratkilometer.
Innbyggjarane var ujamnt fordelt, og folkesetnaden gjekk frå 129 personar pr.
kvadratkilometer i Moldova til seks personar pr. kvadratkilometer i Kasakhstan.

Det var 23 byar med meir enn ein million innbyggjarar i Sovjetunionen i 1989.
Den største byen i landet var hovudstaden Moskva med ni millionar innbyggjarar,
medan Leningrad (no St. Petersburg) var nest størst med fem millionar. Blant dei
andre større byane var delrepublikkhovudstadene Minsk, Kiev, Baku og Tasjkent.

Etniske russarar utgjorde majoriteten av innbyggjarane i Sovjetunionen. Dei
utgjorde likevel ein stadig mindre del av det totale innbyggjartalet i landet,
og i 1989 var parten nede i 50,8 %. Den samla delen slavarar (hovudsakleg
ukrainarar, kviterussarar og russarar) var på same tid på 69,74 %. Dei
sentralasiatiske muslimane utgjorde saman med aserbajdsjanarane 14,30 %,
armenarar og georgiarar til saman 4 %, moldovarar 1,9 % og dei baltiske
folkegruppene til saman 1,94 % av det totale sovjetiske folketalet (alle tal frå
1989).

Flesteparten av dei ikkje-russiske folkegruppene budde i sine respektive
sovjetrepublikkar og i andre autonome område. Blant dei etniske russarane var
det likevel mange som budde utanfor den russiske sovjetrepublikken. I Ukraina
utgjorde russarane i 1989 21,1 %, medan delen russarar i Latvia og i Estland var
høvesvis 32,8 % og 27,9 %. I Kasakhstan utgjorde russarane faktisk ein større
del enn kasakhstanarar, med høvesvis 40,8 % og 36,0 %.

Sovjetiske forskarar meinte lenge at urbaniseringa i landet ville føre til at
dei forskjellige etniske gruppene blei integrert rundt eit felles sett med
homogeniserte «sosialistiske verdiar», der folket ville dele felles, urbaniserte
opplevingar, i tillegg til å ha felles faglege mål, kulturelle preferansar og
familieverdiar. I følgje sovjetisk teori ville derfor etniske motsetnadar bli
borte ettersom «yrkeskulturen» i byane erstatta «folkekulturen» på landsbygda.
Teorien viste seg å vere ein myte, og sovjetstyresmaktene greidde ikkje å gje
det multietniske samfunnet ei kjensle av ein felles, sovjetisk nasjonalitet.

Det vart ikkje publisert offisielle tal over religiøs tilhøyrsle i
Sovjetunionen, og landet var offisielt ateistisk. Vestlege kjelder seier likevel
at om lag ein tredjedel av innbyggjarane hadde ei aktiv religiøs tilhøyrsle. Dei
viktigaste religionane i landet var kristendommen og islam. Innanfor
kristendommen var det Den ortodokse kyrkja som hadde størst oppslutnad, men
landet hadde også katolikkar og ulike protestantiske trussamfunn. Flesteparten
av muslimane i landet høyrde til sunniislam. Det var også ein jødisk minoritet i
landet.

Det var store skilnader i kor stor grad religionen var ein del av dagleglivet
til sovjetborgarane. Likevel var eit klart fleirtal av innbyggjarane
ikkje-religiøse, dette gjaldt spesielt medlemmer av kommunistpartiet og andre i
høge statlege stillingar. Ateisme vart framheva i skuleverket, og staten
undertrykte religion i varierande grad gjennom heile levetida til Sovjetunionen.
Til dømes var berre 500 av dei 54 000 kyrkjene i landet frå før revolusjonen
opne i 1941.

Russisk var det dominerande språket i Sovjetunionen, og vart brukt i
næringslivet, forsvaret, partiet og i statsforvaltinga. Alle hadde likevel
ifølgje lova rett til å bruke sitt eige morsmål. Likevel vart russisk i
offisiell språkbruk omtala som «språket for venskap og samarbeid for folka i
Sovjetunionen». I 1975 uttala Brezjnev at «under den utvikla sosialismen, når
økonomien i landet vårt har smelta saman i eit samanhengande økonomisk kompleks;
når det har oppstått eit nytt historisk omgrep – det sovjetiske folket – er det
ein objektiv vekst i rolla til det russiske språket som språket i internasjonal
kommunikasjon når ein byggjer kommunismen, i utdanninga av det nye mennesket!
Saman med eige morsmål vil det å snakke flytande russisk, noko som av
sovjetfolket har vorte frivillig akseptert som ein felles historisk arv, bidra
til ei vidare stabilisering av den politiske, økonomiske og andelege sameininga
til det sovjetiske folket».

I Sovjetunionen vart det snakka hundrevis av ulike språk og dialektar frå fleire
ulike språkgrupper. Dei austslaviske språka russisk, kviterussisk og ukrainsk
dominerte i den europeiske delen av Sovjetunionen, medan dei baltiske språka
litauisk og latvisk og det finsk-ugriske språket estisk vart brukt ved sidan av
russisk i Baltikum. I Kaukasus vart det tyrkiske språket aserbajdsjansk brukt
ved sidan av armensk og georgisk. I dei russiske nordområda var det fleire
minoritetsgrupper som snakka ulike uralske språk, medan dei fleste språka i
Sentral-Asia var tyrkiske. Unntaket i Sentral-Asia var tadsjikisk, som er eit
iransk språk.

I 1918 vert det sendt ut eit dekret som sa at alle nasjonalitetar i
Sovjetunionen hadde rett til opplæring på sitt eige språk. Dette førte til at
det også måtte utarbeidast skriftspråk for alle språka som ikkje hadde det. Det
fonemiske prinsippet vart lagt til grunn for alfabetiseringa. Dei nye
ortografiane brukte anten det det kyrilliske, det latinske eller det arabiske
alfabetet, avhengig av den geografiske tilhaldsstaden til språkbrukarane og den
kulturelle tilknytinga deira. Etter 1937 gjekk ein over til å bruke det
kyrilliske alfabetet for alle språka som hadde fått nytt skriftspråk etter 1917.
Hovudgrunnen til dette var at det skulle verte lettare for dei språklege
minoritetane å lære skriftspråket til både russisk og sitt eige morsmål. I 1960
vart skulelovene endra, og opplæringa vart meir dominert av russisk.
Undervisinga på minoritetsspråk gjekk kraftig ned. På slutten av sovjetperioden
føregjekk nesten all undervising på russisk i heile unionen.

Etter at kommunistane tok over makta gjekk den forventa levealderen markant opp
for alle aldersgrupper. Eit nyfødt barn hadde i 1926–27 ein forventa levealder
på 44,4 år, opp frå 32,3 år tretti år tidlegare. I 1958–59 var den forventa
levealderen for nyfødde oppe i 68,6 år. Denne betringa vart brukt av
sovjetstyresmaktene til å «bevise» at det kommunistiske samfunnssystemet var
overlegent det kapitalistiske systemet.

Trenden heldt fram inn på 60-talet, då den forventa levealderen i Sovjetunionen
gjekk forbi den forventa levealderen i USA. Frå 1964 snudde trenden. Medan
levealderen for kvinner heldt seg rimeleg stabil gjekk han dramatisk ned for
menn. Dei fleste vestlege kjeldene la skulda på aukande alkoholmisbruk og eit
dårlegare helsevesen, og denne teorien vart også implisitt godteken av dei
sovjetiske styresmaktene.

Betringa i spedbarnsmortaliteten flata etter kvart også ut, og etter ei stund
byrja ho til og med å stige. Etter 1974 slutta styresmaktene å publisere
statistikkar over dette. Denne utviklinga kan delvis forklarast med at talet på
barnefødslar gjekk drastisk opp i dei asiatiske delane av landet der
spedbarnsmortaliteten var høgast, medan talet på barnefødslar gjekk markant ned
i den meir utvikla europeiske delen av Sovjetunionen. Til dømes gjekk talet på
fødslar per innbyggjar i Tadsjikistan opp frå 1,92 til 2,91 frå 1958–59 til
1979–80, medan talet i Latvia var nede i 0,91 i 1979–80.

Trass i strenge reglar som skulle hindre emigrasjon var det mange sovjetborgarar
som ønskte å søkje lukka andre stader. Ønsket om å utvandre gjaldt spesielt
jødar, sidan desse ofte kjende seg framandgjorde av antisemittiske haldningar i
samfunnet og tidvis også antisionistiske kampanjar frå styresmaktene. I
Stalin-tida og like etterpå var sjansane til å forlate landet små, men frå
midten av 60-talet opna det seg moglegheiter for å utvandre til Israel.
Flesteparten av jødane som emigrerte i denne perioden kom frå dei vestlege
områda av Sovjetunionen som hadde vorte erobra av nazistane i samband med den
andre verdskrigen, og desse emigrantane hadde ofte sionistiske motiv.

Etter 1973 skjedde det ei markant endring i det jødiske utvandringsmønsteret,
heretter var det stort sett betre assimilerte jødar frå den russiske delen av
Sovjetunionen som emigrerte. Desse hadde ei mindre markant jødisk
nasjonalitetskjensle, og forlét som regel Sovjetunionen av kulturelle eller
politiske årsaker. Fleirtalet av desse drog til USA. I toppåret 1979 var den
jødiske utvandringa på omtrent 50 000 personar, før denne fall kraftig inn på
80-talet til under 1000 i 1984. Under glasnost- og perestrojka-politikken til
Gorbatsjov auka - kanskje mest av økonomiske grunnar - den jødiske emigrasjonen
til det gamle nivået att.

Sovjetunionen vert vanlegvis sett på som etterkomar av Det russiske imperiet og
dei kortliva provisoriske regjeringane til Georgij Lvov og seinare Aleksandr
Kerenskij. Den siste tsaren, Nikolaj II, styrte Russland fram til mars 1917 då
han vart tvinga til å gå av. I oktober 1917 tok Vladimir Lenin makta i det som
vart kjent som Oktoberrevolusjonen. Frå 1917 til 1922 var Den russiske
sosialistiske føderative sovjetrepublikken og dei andre sovjetrepublikkane
uavhengige land, før dei gjekk saman i Sovjetunionen i desember 1922.

Moderne revolusjonære tendensar i det russiske riket byrja med
Dekabrist-opprøret i 1825. Sjølv om liveigenskapen var avskaffa i 1861 var det
på dårlege vilkår for bøndene, noko som gav næring til revolusjonære rørsler. I
kjølvatnet av 1905-revolusjonen vert eit parlament – Statsdumaen – oppretta i
1906, men tsaren motstod forsøket på å omdanne landet til eit konstitusjonelt
monarki. Den sosiale uroa heldt fram, og problema vart etter kvart forsterka av
tapa i den fyrste verdskrigen og matmangelen i dei større byane.

Ein spontan folkeoppstand i Petrograd i mars 1917 gjorde slutt på tsarstyret, i
det som vart kjent som Februarrevolusjonen. Det autoritære tsarstyret vart
erstatta av ei meir liberal, provisorisk regjering, men denne trekte ikkje
landet ut av verdskrigen. Samtidig voks det fram arbeidarråd (såkalla
«sovjetar») i heile landet, der bolsjevikane under leiing av Lenin arbeidde for
ein ny, sosialistisk revolusjon. I Oktoberrevolusjonen i november 1917 tok
bolsjevikane makta frå den liberale regjeringa. Oktoberrevolusjonen vart
etterfølgd av den russiske borgarkrigen, ein blodig krig som trass i utanlandsk
innblanding enda med siger for sovjetstyret i 1921. Ein krig med Polen vart
avslutta med Riga-freden same år, noko som fastsette dei nye vestgrensene til
landet.

I slutten av desember 1922 gjekk delegasjonar frå Den russiske sosialistiske
føderative sovjetrepublikken, Den ukrainske sosialistiske sovjetrepublikken, Den
kviterussiske sosialistiske sovjetrepublikken og Den transkaukasiske
sosialistiske føderative sovjetrepublikken saman og framforhandla ein
unionsavtale. Avtalen vart godkjend av den fyrste sovjetkongressen og endeleg
underteikna 30. desember. Den fyrste framande staten som godkjende Sovjetunionen
var Den irske republikken. 1. februar 1924 vart Sovjetunionen godkjend av Det
britiske imperiet.

Allereie frå starten av sette bolsjevikene i gang ei massiv omvelting av
samfunnssystemet. I 1920 kom GOELRO, ein plan som mellom anna innebar ei
intensiv elektrifisering av landet og ei påfølgjande omstrukturering av
økonomien. Gjennom planen vart det bygd ut ei lang rekkje store vasskraftverk,
mellom andre Dneproges i Ukraina, og vasskrafta gjorde ei påfølgjande
industriutbygging mogleg. GOELRO vart prototypen for dei seinare femårsplanane.

Etter den russiske revolusjonen vart Josef Stalin vald til generalsekretær i
Sovjetunionens kommunistiske parti i 1922. Mot slutten av livet sitt var Lenin
ofte i konflikt med Stalin, Lenin meinte mellom anna at Stalin var ein alt for
grov type til å passe som generalsekretær.

Allereie sidan 1917 fanst det ei lita gruppe innan sentralkomiteen som fekk det
uoffisielle tilnamnet triumviratet. Dei som var med var Stalin, Kamenev og
Zinovjev. Zinovjev var leiar for Komintern, medan Kamenev fungerte som leiar for
Politbyrået i sjukefråværet til Lenin. Kort tid før Oktoberrevolusjonen hadde
Lenin prøvd å få eit partiutval til å ekskludere Zinovjev og Kamenev frå
partiet, fordi dei skulle ha røpa planane til bolsjevikane om revolusjon for den
borgarlege regjeringa. Dette vart avverga av Stalin. Hovudmotstandaren av
triumviratet var Lev Trotskij.

16. desember 1922 vart det av sjukdomsgrunnar slutt på leiarrolla til Lenin i
sovjetisk politikk. Kort tid etter var Lenin ute av stand til å arbeide, og slik
var det fram til han døydde. Legane forbaud han alle former for arbeid og slit,
for slikt ville framskynde døden hans. Triumviratet fekk ei sterkare og sterkare
stilling, og klarte å halde trotskistane unna reelle maktposisjonar. Lenin
døydde i 1924, og det var duka for ein maktkamp.

I eit skriv til sentralkomiteen, klaga Trotskij triumviratet inn for å vere
fjernare frå ideala til arbeidarstaten enn krigskommunismen sitt regime under
borgarkrigen. Han oppfordra den gamle garden til å sleppe fram dei yngre
generasjonane. Dette enda med at Trotskij sjølv vart ekskludert frå partiet ved
utgangen av 1927. Han vart fyrst forvist til sovjetrepublikken Kasakhstan, og
seinare landsforvist frå Sovjetunionen.

Men om lag samtidig braut også triumviratet saman: Kamenev og Zinovjev kom i
opposisjon til Stalin, som fann nye støttespelarar i Nikolaj Bukharin, Jan
Rudzutak, Mikhail Frunze og Feliks Dzierżyński. Kamenev og Zinovjev vart fjerna
frå maktposisjonane sine i 1926. Under Moskva-prosessane rundt ti år seinare
vart desse dødsdømde og avretta.

Etter den såkalla krigskommunismen under borgarkrigen hadde Lenin innført
NEP-politikken i 1920-åra for å gjenreise økonomien. Visjonen til Stalin var
annleis – han meinte det på kort tid var naudsynt å byggje opp ein sterk
industristat for å førebu Sovjetunionen på ein framtidig krig. Han meinte at
utviklinga mot eit sosialistisk samfunn kunne skundast på ved å mobilisere
ressursane i landet gjennom sterk statleg styring. Han fekk partiet til å vedta
femårsplanar for industrialisering, med hovudvekt på å byggje ut tungindustrien,
grunnlaget for militær opprusting.

Som del av denne politikken vart jordbruket tvangskollektivisert. For å
finansiere den kraftige industribygginga skulle den velståande delen av
bondeklassen utarmast, og jordbruket skulle mekaniserast slik at det vart
frigjeve arbeidskraft for industrien. Store delar av dei rikaste bøndene
(«kulakkar» i offisiell sovjetisk språkbruk) øydela avlingane og slakta dyra så
dei ikkje skulle verte overtekne av staten. Tvangskollektiviseringa førte til at
store delar av kulakkane vart sende i tvangsarbeidsleirar eller drepne.

Kollektiviseringa av landbruket møtte stor motstand, men denne vart slått ned
med knallharde verkemiddel. I 1932–1933 sørgde Stalin for å auke eksporten av
korn frå Ukraina til 44 prosent, i eit forsøk på å knekkje motstanden til dei
ukrainske bøndene mot kollektiviseringa. Bøndene vart overvaka av
kommunistpartikommisærar, NKVD og regulære hærstyrkar som sytte for at bøndene
ikkje gøymde unna korn, og at den oppsette produksjonskvoten vart møtt. I
tillegg vart det innført eit internt pass som gjorde det umogleg for bøndene å
flytte på seg for å finne mat andre stader. Som følgje av dette oppstod det
hungersnaud. Overslaga over kor mange som døydde varierer mykje.

I siste halvdelen av 1930-talet starta Moskva-prosessane. Under desse prosessane
vart ei lang rekkje menneske dømde for meir eller mindre fiktive brotsverk.
Mange vart dømde til døden. Mellom anna vart mykje av eliten, både i partiet,
hæren og intelligentsiaen, utrydda under desse prosessane.

Den sovjetiske utanrikspolitikken hadde hatt som mål å unngå ein ny krig med dei
kapitalistiske stormaktene, og om mogleg etablere ein buffersone av
kommunistiske satellittstatar rundt Sovjetunionen. Etter at forsøket på å inngå
avtalar med Storbritannia og Frankrike hadde mislukkast, underteikna landet i
august 1939 ei ikkje-åtakspakt med Hitler. Samtidig med at Hitler gjekk til åtak
på Polen vestfrå, okkuperte Den raude arméen den austlege delen av landet, og
innlemma området i Sovjetunionen. Deretter okkuperte landet dei baltiske statane
og Nord-Romania (Moldovia), som etter Molotov-Ribbentropavtalen var i
interessesfæren til Sovjetunionen. Eit forsøk på å okkupere Finland under den
finske vinterkrigen var mislukka.

Ikkje-åtakspakta med Tyskland varte ikkje lenger enn til 22. juni 1941, då
Tyskland invaderte Sovjetunionen. Den sovjetiske hæren var dårleg organisert og
ikkje førebudd på åtaket, og tyskarane rykte raskt djupt inn på sovjetisk
territorium og nådde utkanten av Moskva i desember 1941. Då krigslukka gradvis
snudde utover i 1942, var dette hovudsakleg grunna ei omorganisering av det
sovjetiske offiserskorpset, mellom anna ved at arresterte offiserar vart
fritekne for straff og sende til fronten. Verneplikta og tvangsutskriving av
fangar sikra Den raude arméen stor tilgang på nye rekruttar. Store leveransar av
militært utstyr, særleg lastebilar og uniformer, frå dei vestlege allierte spela
også ei viktig rolle. Sovjetleiinga tona også ned klassekampretorikken sin og
hevda at nasjonen var i fare, det var livsviktig at alle samfunnslag forsvarte
landet.

Det tyske angrepet gjorde til at Sovjetunionen gjekk med i alliansen mellom
Storbritannia og Frankrike i kampen mot Tyskland og Italia. Under leiing av
dyktige generalar som mellom andre Zjukov pressa dei sovjetiske styrkane etter
kvart tyskarane tilbake, etter at krigslykka hadde snudd etter slaget om
Stalingrad. På toppmøta i Teheran (1943) og Jalta (1945) vart det lagt eit
avgjerande grunnlag for fleire av dei territorielle erobringane som
Sovjetunionen skulle gjennomføre i etterkant av krigen. Sovjetunionen annekterte
byen Königsberg med omgjevnader frå Tyskland, og pressa også vestgrensa
vestover. Dette gjekk ut over Polen. Latvia, Litauen og Estland var også
innlemma i Sovjetunionen sommaren 1940. Grenseflyttingane førte med seg ei
omfattande etnisk reinsing, der millionar av menneske vart deporterte og mange
drepne.

Den kalde krigen (1948–1989) var rivaliseringa som utvikla seg etter den andre
verdskrigen mellom gruppene av nasjoner som praktiserte ulike ideologiar og
politiske system. På den eine sida var Sovjetunionen og deira allierte, kalla
Austblokka. På den andre sida var USA og deira allierte, ofte refererte til som
Vestblokka. Konflikten vart kalla den kalde krigen fordi han aldri førte til
direkte kampar eller ein «varm» krig i Europa. Begge partane støtta likevel
andre land og organisasjonar, både økonomisk og militært, som kriga mot den
andre parten eller krefter som den andre parten støtta. Ein seier gjerne at den
kalde krigen enda i 1989, då Berlinmuren fall, eller i 1991, då Sovjetunionen
vart oppløyst.

Som resultat av sigrane på slagmarka hadde Den raude arméen teke kontrollen over
store delar av Aust- og Sentral-Europa. Den sovjetiskkontrollerte delen av
Tyskland vart seinare til Den tyske demokratiske republikken («Aust-Tyskland»),
medan sovjetvenlege kommunistregime vart installerte i dei andre austeuropeiske
landa. Finland fekk sjølvstyre, men Stalin sørgde for at landet var politisk
isolert frå vestverda og økonomisk avhengig av Sovjetunionen. I Hellas, Italia
og Frankrike hadde nasjonale sovjetiskvenlege kommunistparti vind i segla, og
dei fekk stor, som regel fordekt, støtte frå Sovjetunionen.

Dei vestallierte si samkøyring av okkupasjonssonene i Vest-Tyskland og
amerikanarane si støtte til den antikommunistiske sida under den greske
borgarkrigen endra tilhøvet mellom styrkane. Som dei hadde lova vestmaktene, så
gav ikkje Sovjetunionen noka militær støtte til dei kommunistiske styrkane i
Hellas. Derimot blokkerte Stalin Vest-Berlin, som var under britisk, fransk og
amerikansk okkupasjon. Håpet var at vestmaktene skulle oppgje byen. Blokaden slo
feil grunna luftbrua til dei allierte. I 1949 skjøna Stalin at han hadde tapt,
og oppheva blokaden.

Også i Asia hadde Sovjetunionen utanrikspolitisk framgang. Etter at krigen mot
Tyskland var over, hadde Sovjetunionen erklært krig mot Japan, og i Operasjon
Auguststorm okkuperte dei den japanske delen av øygruppa Kurilane nordvest for
Hokkaido. Nederlaget til Japan førte også til at dei kinesiske kommunistane med
sovjetisk støtte kunne gå på offensiven. Dei kinesiske kommunistane til Mao
Zedong klarte med sovjetisk støtte i 1949 å sigre over det pro-vestlege og
veststøtta Kuomintang-styret under den kinesiske borgarkrigen. Sovjetunionen
anerkjende raskt Folkerepublikken Kina, som vart ein tru Stalin-alliert. Både i
Korea og i Vietnam fekk den sovjetisk-kinesiske alliansen konsekvensar.

Sovjetunionen hadde allereie fylt tomrommet etter den japanske dominansen på den
koreanske halvøya, og støtta dei nordkoreanske kommunistane si etablering av ein
eigen stat. Sovjetunionen og særleg Kina støtta òg Nord-Korea under den
etterfølgjande krigen mot det USA-støtta Sør-Korea.

I maktkampen i Sovjetunionen etter at Stalin døydde i 1953 tapte fraksjonen til
Stalin. Nikita Khrusjtsjov vart den nye leiaren av Sovjetunionen, og
konsoliderte stillinga si i ei tale til den tjuande sovjetkongressen i 1956 der
han kritiserte brotsverka til Stalin. Dette starta avstaliniseringa, og markerte
byrjinga på ein periode med eit opnare kultur- og samfunnsliv i Sovjetunionen.
Khrusjtsjov-epoken var prega av store innanrikspolitiske eksperiment, mellom
anna med omfattande jordbruksreformer slik som Jomfrulandplanen.
Utanrikspolitikken til Khrusjtsjov er best hugsa for U2-affæren, der eit
amerikansk spionfly på veg frå Pakistan til Bodø i Noreg vart skote ned over
sovjetisk luftrom, og Cubakrisa, der verda var på randen av atomkrig.

Khrusjtsjov sat fram til 1964, då han vart kasta frå makta av Leonid Brezjnev og
Nikolaj Podgornyj. Saman med Aleksej Kosygin danna desse ein ny leiarskap.
Brezjnev vart etter kvart den sterke mannen i Sovjetunionen, og gjenopptok
Stalin si linje med fokus på tungindustri. Han prøvde også å mjuke opp tilhøvet
til USA, mellom anna gjennom Salt-avtalane. Avspenningspolitikken tok slutt om
lag ved inngangen til 1980-åra, då krigen i Afghanistan og opprusting førte til
ein ny og kaldare periode i tilhøvet til USA. Brezjnev-epoken gav også økonomisk
stagnasjon, noko som førte til folkeleg misnøye mot statsleiinga.

Parallelt med våpenkappløpet i den kalde krigen var det også eit kappløp mellom
USA og Sovjet om å kome fyrst til månen. Romkappløpet var ei uformell
rivalisering mellom USA og Sovjetunionen som varte frå rundt 1957 til 1975.
Stormaktene konkurrerte om å utforske verdsrommet og få fyrste kunstige
satellitt og menneske ut i rommet, og deretter få menneske til månen.

Bakgrunnen til romkappløpet var spenningane mellom supermaktene etter den andre
verdskrigen. Kappløpet starta då Sovjet skaut opp Sputnik 1 den 4. oktober 1957.
Romkappløpet vart ein viktig del av den kalde krigen, og bidrog mellom anna til
å gjere moralen høgare og utvikle ny våpenteknologi. Sovjetarane tapte kampen om
å kome fyrst til månen, men var mellom anna fyrst ute med å sende eit menneske
ut i verdsrommet (Jurij Gagarin i 1961) og fyrst ute med ei romvandring (Aleksej
Leonov i 1965).

Fram på 1980-talet var det klart at den økonomiske situasjonen i Sovjetunionens
var dyster, og det vart etter kvart sett i gang eit lappeteppe av reformer for å
betre situasjonen. Etter at Brezjnev var død var det eit kort mellomspel med
Jurij Andropov og Konstantin Tsjernenko, før Mikhail Gorbatsjov vart
generalsekretær i 1985. Gorbatsjov sette i gang omfattande økonomiske reformer
(perestrojka), og mjuka også opp systemet med offentleg sensur (glasnost).

På slutten av 80-talet byrja delrepublikkane i Sovjetunionen prosessen med å
lausrive seg frå unionen, då den sovjetiske grunnlova opna for utmelding. 7.
april 1990 vart det nemleg vedteke ei ny lov som gav delrepublikkane lov til å
melde seg ut etter folkeavrøystingar med minst to tredjedels fleirtal for
sjølvstende. Mange delrepublikkar heldt også for fyrste gong i historia til
unionen frie val til nasjonalforsamlingane same år. Dei nyvalde
nasjonalforsamlingane byrja snart å vedta lover som gjekk imot det sentrale
lovverket. I 1989 vart Boris Jeltsin vald til leiar i det nyoppretta russiske
parlamentet, og 12. juni 1990 erklærte det russiske parlamentet at russiske
lover skulle gå framfor sovjetiske lover. Den uoversiktlege juridiske
situasjonen heldt fram i 1991 medan sovjetrepublikkane seint men sikkert vart de
facto uavhengige.

Sjølv om åtte av sovjetrepublikkane godtok avtala vart ho øydelagd av
kuppforsøket mot Gorbatsjov i august 1991. Dei konservative kuppmakarane ynskte
å stoppe reformprosessen til Gorbatsjov, og var budde på å bruke makt til å
halde unionen samla. Kuppet feila, men Gorbatsjov var likevel den store taparen
grunna Jeltsin. Maktbalansen var no i favør til delrepublikkane, og i 1991
følgde Estland og Latvia dømet til Litauen frå året før og erklærte sjølvstende.
Dei 12 attverande sovjetrepublikkane heldt fram forhandlingane om ein ny union,
utan å verte samde.

8. desember 1991 underteikna presidentane i Russland, Ukraina og Kviterussland
Minsk-avtalen. Denne etablerte Samveldet av uavhengige statar (SUS). 21.
desember vart det underteikna ein liknande avtale mellom alle sovjetrepublikkane
unnateke Georgia, noko som førte til at Sovjetunionen gjekk i oppløysing. 25.
desember gjorde Gorbatsjov det uunngåelege og gjekk av som president i
Sovjetunionen. Dagen etter valde det øvste sovjet å oppløyse seg sjølv, samtidig
som dei godtok oppløysinga av unionen. Sjølv om mange offentlege sovjetiske
institusjonar eksisterte ei tid til før dei vart overførte til dei nye,
uavhengige landa vert 26. desember 1991 rekna som som dagen då Sovjetunionen
vart oppløyst.

Gjennom heile levetida til Sovjetunionens var sovjetisk politikk dominert av
Sovjetunionens kommunistiske parti, det einaste tillatne politiske partiet.
Partiet såg på seg sjølv seg som marxist-leninistisk, og basert på Lenin sitt
prinsipp om demokratisk sentralisme. Under Khrusjtsjov og Brezjnev vart
dominansen til kommunistpartiet endå sterkare enn han hadde vore under Stalin,
då det i røynda var eit meir personleg diktatur enn eit partidiktatur. Den nye
sovjetiske grunnlova frå 1977 definerte partiet som «den leiande krafta i
sovjetsamfunnet» og «kjernen i det politiske systemet», og sytte for at partiet
dominerte i alle stats- og samfunnsorganisasjonar.

Det øvste administrative organet i partiet var politbyrået. Den leiande rolla
til partiet gjorde at dette forumet òg vart det øvste statsadministrative
maktorganet. Politbyrået skulle i teorien veljast av sentralkomiteen i partiet,
men fungerte i praksis som eit sjølvsupplerande organ.

Under politbyrået kom ministerrådet og sekretariatet i partiet. Det sistnemnde
hadde hovudansvaret for å kontrollere at administrasjonen følgde opp politiske
vedtak, og fungerte som koordinatorar for økonomien og samfunnslivet.
Sekretariatet hadde òg som oppgåve å kome med framlegg til politbyrået.
Sekretariatet vart leidd av generalsekretæren, som var den mektigaste personen i
landet. Alle tilsetjingar i høgare stillingar i statsapparatet måtte også
godkjennast av sekretariatet.

Ministerrådet var nominelt sett regjeringa i Sovjetunionen. Under Brezjnev hadde
det over 100 medlemmer, og var sett saman av ministrar, statsministrane i
delrepublikkane og formenn for ulike statlege komitear (slik som Gosplan), i
tillegg til eit formannskap som var leidd av statsministeren i unionen.
Ministerrådet skulle leie den daglege administrasjonen av landet, med
partisekretariatet i ein kontrollerande funksjon. Ministerrådet kunne også
førebu og kome med framlegg til politbyrået.

Den øvste lovgjevande makta i Sovjetunionen var Det øvste sovjet. Parlamentet
møttest berre to gonger i året, og vedtok alltid framlegga til partiet og
regjeringa utan å protestere. Det øvste sovjetet hadde også eit valt presidium,
der leiaren var presidenten i Sovjetunionen og dermed det formelle
statsoverhovudet i landet. Presidiet kunne skrive ut lover når Det øvste
sovjetet ikkje var samla.

Sovjetunionen var ein av statane som grunnla Dei sameinte nasjonane i 1945, og
landet fekk fast plass i tryggingsrådet med tilhøyrande vetorett. Ved sidan av
Sovjetunionen som heilskap fekk også Den ukrainske sosialistiske
sovjetrepublikken og Den kviterussiske sosialistiske sovjetrepublikken plass i
hovudforsamlinga. Bakgrunnen for dette var at Stalin opphavleg hadde kravd at
alle seksten sovjetrepublikkane skulle få plass i SN, men under Jaltakonferansen
gjorde Roosevelt det klart at då måtte alle amerikanske delstatar få plass på
tilsvarande vis. Kompromisset vart dermed at berre Ukraina og Kviterussland vart
med, noko som gav Sovjetunionen totalt tre stemmer i hovudforsamlinga.
Medlemskapa til Ukraina og Kviterussland SN gav lita meining frå ein juridisk
synsvinkel, men sidan Stalin fryktet at SN ville verte alt for dominert av
vestmaktene valde Roosevelt og Churchill delvis å imøtekome kravet hans.

Austblokka sitt motstykke til Den europeiske økonomiske fellesskapen var
COMECON. COMECON vart stifta i 1949 etter initiativ frå Stalin, og skulle roe
ned satellittstatane som ikkje fekk ta del i Marshallhjelpa. Organisasjonen voks
etter kvart ut over grensene til Europa, og omfatta 450 millionar menneske i ti
land på tre kontinent. Gjennom COMECON fekk medlemslanda koordinert
femårsplanane sine med tanke på utanrikshandel, dei utveksla forskingsresultat
og teknologi, dei utveksla arbeidskraft og dei kunne samarbeide om utvinninga av
naturressursar.

I 1955 underteikna austblokklanda «Traktaten for venskap, samarbeid og gjensidig
assistanse», vanlegvis kjend som Warszawapakta. Denne traktaten var meint som
eit svar på NATO, som hadde vorte danna i 1949. Warszawapakten var fullstendig
dominert av Sovjetunionen, og fungerte i praksis som eit verktøy for å halde dei
andre landa i Aust-Europa politisk og militært i sjakk. Warszawapakta hadde
ingen eigen kommandostruktur, men var underlagt det sovjetiske
forsvarsdepartementet. Slik bidrog pakta til å danne ein fasade av ein felles
prosess for å ta avgjerder i aust, medan avtalen i praksis førte til at
Sovjetunionen fekk full kontroll over dei militære styrkane til dei som var
allierte med dei.

Sovjetunionen var formelt ein føderasjon. Mellom 1956 og 1991 inneheldt unionen
15 nasjonale sosialistiske sovjetrepublikkar (eller unionsrepublikkar), som på
papiret kunne trekkje seg ut av unionen. Kvar sovjetrepublikk hadde sin eigen
hovudstad, medan Moskva var hovudstad for heile Sovjetunionen. Den russiske
sosialistiske føderative sovjetrepublikken hadde i tillegg ein spesiell status.
Kvar av republikkene hadde si eiga forfatning, som samen med den sentrale
grunnlova i Sovjetunionen la opp til maktfordelingsprinsippet. I praksis var det
likevel regjeringa i Moskva som vedtok alle viktige avgjerder, og dei regionale
styresmaktene hadde svært liten innverknad.

Innanfor desse republikkane fanst det såkalla autonome sosialistiske
sovjetrepublikkar (til dømes Nakhitsjevan), autonome regionar (til dømes Den
jødiske autonome oblasten) og autonome distrikt. Alle desse einingane hadde
delstatskarakter, men med mindre sjølvstyre enn sovjetrepublikkane. Ulike
tolkingar av Sovjetunionen si grunnlov av 1977 er ein viktig faktor i fleire
konfliktar i post-sovjetiske statar. Dette gjeld mellom andre Abkhasia, som var
ein autonom republikk, og Nagorno-Karabakh, som var ein autonom region.

I samband med oppløysinga av Sovjetunionen i 1991 vart alle sovjetrepublikkane
sjølvstendige statar. Av desse har dei baltiske statane seinare vorte med i NATO
og EU, medan resten av etterfølgjarstatane gjekk inn i Samveldet av uavhengige
statar (SUS). Tidlegare sovjetrepublikkar har også gått inn i ei mengde andre
mellomstatlege organisasjonar, mellom andre GUAM og Shanghai-gruppa. Tabellen
under viser dei tidlegare sovjetrepublikkene og dei noverande landa, og
oppsummerer dei viktigaste mellomstatlege organisasjonane desse er med i.

Forsvaret i Sovjetunionen hadde fem greiner: Dei strategiske rakettstyrkane,
hæren, flyvåpenet, luftforsvarsstyrkane og marinen. Den sovjetiske hæren var
kjend som Den raude armeen, og byrja som styrkane til bolsjevikane under
borgarkrigen. Hæren var våpengreina med mest politisk innverknad, og hadde i
1989 to millionar mann under våpen fordelte på 150 motoriserte rifledivisjonar
og 52 panserdivisjonar. Den sovjetiske marinen var fram til byrjinga av 60-talet
ei relativt lite utbygd forsvarsgrein, men etter Cubakrisa vart ho kraftig
utvida under leiing av Sergej Gorsjkov. Sovjetmarinen var spesielt kjend for
missilkryssarar og ubåtar, og hadde ein mannskapsstyrke på 500 000 mann (1989).

Dei strategiske rakettstyrkane rådde over meir enn 1 400 interkontinentale
ballistiske missil (ICBM) som var fordelte på 28 basar og 300 kommandosenter.
Størstedelen av styrken var tunge R-36 (med NATO-namn SS-18) og UR-100N (med
NATO-namn SS-19) ICBM-ar, men på slutten av levetida til unionen skifta fokuset
til ein viss grad til lettare og meir mobile einingar. Det sovjetiske
luftvåpenet hadde hovudfokus på strategiske bombefly, og skulle i ein
krigssituasjon slå ut fiendtleg infrastruktur og kjernefysisk kapasitet.
Flyvåpenet hadde også jagarbombarar og taktiske bombefly som skulle støtte hæren
i kamp. Den femte våpengreina var luftforsvarsstyrkane, som vart skilde ut som
ei eiga våpengrein i 1948. Desse opererte det mest omfattande nettverket av
antiluftskyts og jagarfly i verda, og hadde ansvaret for å verne sovjetisk
infrastruktur, industri og strategiske rakettstyrkar i tilfelle invasjon.

Det øvste forsvarspolitiske organet i Sovjetunionen var Forsvarsrådet. Dette var
sett saman av ei blanding av fagmilitære og politikarar, og vart leidd av
generalsekretæren i partiet. Forsvarsrådet tok seg av koordineringa med
forskingsmiljøa og forsvarsindustrien, bestemte dei overordna militære
doktrinane, utforma forsvarsbudsjettet, styrte utplasseringa av sovjetiske
styrkar i utlandet, og var dei som hadde løyve til å gje ordre om bruk av
atomvåpen. Underlagt Forsvarsrådet var det tre militære organisasjonar:
Hovudmilitærrådet, Forsvarsdepartementet og Generalstaben. I tillegg til den
praktiske gjennomføringa av vedtaka til Forsvarsrådet hadde desse tre ein
rådgjevande funksjon. Hovudmilitærrådet var samansett av toppleiinga i
Forsvarsdepartementet, og hadde ansvaret for trening og mobilisering av militære
styrkar.

Forsvarsdepartementet hadde ansvaret for den daglege oppfølginga av forsvaret. I
tillegg til ein politisk utpeikt forsvarsminister inneheldt departementsleiinga
tre førsteviseministrar (der éin av dei var øvstkommanderande for
Warszawapakta), og elleve viseministrar frå ulike delar av forsvarsapparatet
(både frå den operative biten og frå avdelingar med støttefunksjonar).
Generalstaben var inndelt i fem hovuddirektorat og fire direktorat, og stod for
strategisk og operativ forsking og planlegging, etterretning og analyse. Dei
hadde òg ansvaret for kommunikasjon med pressa og for militærattachéar i
utlandet. I krigstid fekk Generalstaben overansvaret for utføringa av militære
planar og koordineringa av forsvarsgreinene.

Sovjethæren var direkte involvert i fleire militære operasjonar utanlands i
etterkrigstida. Mellom desse var oppstandane i Aust-Tyskland (1953), Ungarn
(1956) og Tsjekkoslovakia (1968). Sovjetunionen var også med i borgarkrigen i
Afghanistan i ni år frå 1979 og framover.

Sovjetunionen hadde allmenn verneplikt for menn, og omtrent 75 % av dei militære
mannskapa var soldatar i fyrstegongsteneste. Verneplikta varte til soldatane
fylte 50 (65 for offiserar), og reservestyrkane inneheldt omtrent 50 millionar
mann. Det var også repetisjonsøvingar med jamne mellomrom. Kvinnene kunne gjere
frivillig teneste, men vart ikkje brukte i kamp. Unntaket frå dette var under
borgarkrigen og under den andre verdskrigen, då til saman 800 000 kvinner var
innrullerte, mange i stridande avdelingar. Det fanst svært få kvinner i
offiserskorpset.

Etter den såkalla krigskommunismen under borgarkrigen hadde Lenin innført den
såkalla «nye økonomiske politikken» (NEP) i 1920-åra for å gjenreise økonomien.
Visjonen til Stalin var annleis – han meinte at utviklinga mot eit sosialistisk
samfunn kunne pressast fram ved å mobilisere ressursane i landet gjennom sterk
statleg styring. Han fekk partiet til å vedta femårsplanar for
industrialisering, med hovudvekt på å byggje ut tungindustrien, fundamentet for
militær opprusting. Den fyrste femårsplanen vart lansert i 1928. Under den andre
verdskrigen vart mykje sovjetisk industri flytta langt austover for å unngå at
han skulle falle i hendene på tyskarane. Etter krigen vart mykje tysk industri
teke som krigsbytte, saman med kunnskapsrike tyske ingeniørar og vitskapsmenn.

Etter NEP-perioden hadde Sovjetunionen ein såkalla planøkonomi – som var
sentralstyrt. All økonomisk verksemd fann stad etter planar frå byrået Gosplan.
Før kollapsen var den sovjetiske økonomien den største planøkonomien i verda.
Bruttonasjonalproduktet (BNP) i Sovjetunionen var estimert til 2,4 billionar USD
(1986), noko som tilsvara 8 375 USD per innbyggjar. Den økonomiske veksten
(justert for inflasjon) var på same tid om lag 1,5 %. Til samanlikning hadde
Noreg i 1989 eit BNP på 75,8 milliardar USD (17 900 pr. innbyggjar) og ein
økonomisk vekst på 5,7 %, medan USA hadde BNP på 5,2 billionar USD (21 082 per
innbyggjar) og ein økonomisk vekst på 2,9 %.

Det sovjetiske jordbruket var hovudsakleg basert på kollektivbruk og statsbruk,
desse stod for mesteparten av produksjonen av kveite, poteter, sukker, bomull,
solsikker og lin. Private jordstykke var også viktige i matproduksjonen, her
vart det spesielt produsert kjøt, mjølk, egg og grønsaker. Det var stadig
underproduksjon av mat, og store mengder korn og kjøt måtte importerast. Sjølv
om jordbruket stadig vart prioritert frå staten si side var det mange
strukturelle veikskapar i systemet, mellom anna for lite gjødsling, manglande
kjølesystem, dårleg lagring og transport, samt urealistisk planlegging og
styring av landbrukssektoren. Vidare var det berre 1,1 % av jordbruksarealet som
hadde optimale nedbørsmengder, noko som gav sterkt varierande kornhaustar. Store
delar av landet låg også for langt nord til å kunne brukast til effektivt
jordbruk.

Hovudårsaka til matmangelen var korrupsjon, låg arbeidsmoral og svinn. Éin
tredjedel av varene som vart produserte på kollektivbruka og statsbruka forsvann
på vegen frå jordet til konsumentane. Samtidig hadde bøndene liten grunn til å
slite seg ut på kollektivbruka; ein bonde i 1950 fekk 2⁄3 av inntekta si frå å
jobbe på det vesle private jordstykket sitt på fritida og berre 1⁄3 frå
fulltidsjobben i stats- eller kollektivbruket. Når dei små små, private
jordstykka til bøndene i 1950 stod for 38 % av den samla matproduksjonen i
landet er det tydeleg at produktiviteten på fellesjorda var langt lågare enn ho
kunne ha vore. Trass i at Khrutstsjov i 1960 erklærte at Sovjetunionen skulle gå
forbi USA i kjøtproduksjon før 1980 var det lite som endra seg. På byrjinga av
80-talet stod dei 4 prosentane av dei totale dyrka landområda som vart drivne
privat for 60 % av potetavlingane, 40 % av frukt og grønsaker og mellom 30 og
40 % av produksjonen av kjøt og egg. Samtidig gjekk talet på kollektivbrukbønder
ned frå 17 millionar på midten av 60-talet til 9 millionar i 1980, noko som
gjorde problema i jordbruket endå større.

Sovjetunionen hadde den største havgåande fiskeflåten i verda, som vart
etterfølgd av store, moderne fiskeforedlingsskip. Mesteparten av fisket
føregjekk i Atlanterhavet og i Stillehavet, berre 10 % av fisket vart gjort i
innsjøar og i elvar.

Sovjetisk industri voks etter kvart og gjorde landet til det nest største
industrilandet i verda. Graden av industrialisering varierte stort innbyrdes i
landet, dei mest industrialiserte delane av Sovjetunionen var det nordvestlege
Russland, områda rett aust for Ural og det austlege Ukraina. Minst
industrialisert var Sentral-Asia, Moldova, Kviterussland og det vestlege
Ukraina. Dei høgast prioriterte industrisektorane var maskinindustrien og
metallindustrien, i tillegg til produksjonen av forsvarmateriell. Produksjonen
av forbruksvarer vart i liten grad prioritert. Mesteparten av
forskingsressursane vart brukte i forsvarssektoren. Sovjetunionen var
sjølvforsynt med energi og var dessutan ein viktig eksportør av kraft. Landet
var på slutten den største produsenten av olje og naturgass i verda, og den nest
største produsenten av kol. Dei viktigaste kjeldene til elektrisk straum var
kol, petroleum, atomenergi og vasskraft.

Det var eit mål for sovjetstyresmaktene å vere sjølvforsynte, og
utanrikshandelen spela difor ei mindre rolle for næringslivet i landet. I 1985
var importen og eksporten samla på 185,9 milliardar USD, noko som berre utgjorde
4 % av BNP. Dei viktigaste handelspartnarane var dei andre kommunistiske landa i
Aust-Europa, handelen med desse utgjorde 67 % av utanrikshandelen. Av den
resterande utanrikshandelen var 22 % med i-land og 11 % med u-land. Dei
viktigaste eksportvarene var petroleumsprodukt, industriutstyr, metall, tømmer,
landbruksvarer, maskinutstyr og våpen og anna militært utstyr. Dei viktigaste
importvarene var korn og andre jordbruksvarer, stål (spesielt røyrleidningar),
industrivarer og forbruksvarer. Handelen med andre kommunistiske land føregjekk
på bilateral basis, der importen og eksporten var like stor. Med Vesten var det
stadig underskot i handelsbalansen, men dette vart utjamna av inntekta ved
våpeneksport til den tredje verda. Kjende sovjetiske eksportvarer var bilmerka
Lada og Moskvitch, lastebilane Kamaz og Ural, våpen som automatgeværet AK-47 og
stridsvogna T-55, kameramerket Zenit og andre.

Veksten støtte på problem frå 1970-talet, då industrivekst basert på mengd
arbeidskraft og tilgjengelege råvarer ikkje lenger var mogleg. Kvaliteten måtte
hevast for å hevde seg på eksportmarknaden, noko som viste seg å vere vanskeleg
å få til. Produksjonen av forbruksvarer var alltid mindre enn etterspurnaden,
noko som førte til ein vedvarande varemangel. Kvaliteten på mat, klede, husvære
og tenester var også ofte mangelfull for innbyggjarane. Seint på 1980-talet vart
det innført økonomiske reformer, spesielt under glasnost frå Gorbatsjov, der
sentral styring vart redusert til fordel for auka lokalt sjølvstyre og ei viss
marknadstilpassing.

Valutaen i Sovjetunionen heitte rubel (valutakode: SUR), og var delt inn i 100
kopek. Det var ikkje lov å omsetje rublar utanfor landegrensene, og innanlands
vart vekslingskursen avgjort av styresmaktene. I samband med valutareforma i
1961 vart kursen sett til 90 kopek for éin dollar. Kursen kunne variere frå år
til år, til dømes gjekk han gradvis frå 0,838 rublar for éin dollar i 1985 til
0,580 rublar for éin dollar i 1990. Sidan vekslingskursen mot andre valutaer var
sett urealistisk høgt, voks det fram ein stor svartbørsmarknad for handel med
utanlandsk valuta i Sovjetunionen.

Sovjetunionen hadde om lag 1 100 flyplassar med permanent dekkje i 1991.
Flyflåten var på om lag 4 000 sivile fly. Jernbanenettet var på same tid på
totalt 147 400 kilometer, der 53 900 av dei var elektrifiserte. Vegnettet var på
1 757 000 kilometer, der 1 310 600 av dei hadde fast dekkje. Landet hadde
123 700 kilometer med navigerbare vassvegar (ikkje inkludert Kaspihavet). Dei
viktigaste hamnebyane i Sovjetunionen var Leningrad, Riga, Tallinn, Kaliningrad,
Liepāja, Ventspils, Murmansk og Arkhangelsk. Den sovjetiske handelsflåten var på
om lag 2 500 havgåande fartøy.

Skuleplikta i Sovjetunionen byrja då borna var sju år, og varte fram til og med
vidaregåande skule då elevane var sytten eller atten. Dei fyrste åtte åra var
felles for alle elevar, medan det var fire valmoglegheiter for dei siste to åra.
60 prosent valde å bruke dei to siste åra på allmennfag, noko som gav rett til å
ta opptakseksamen til universitet og høgskular. Det gjekk òg an å ta ei meir
spesialisert og teoretisk utdanning på vidaregåande skule-nivå og gå ut i jobb
utan høgare studium, dette tok tre eller fire år. Det fanst òg yrkesskular med
studieløp over to til fire år. Det siste alternativet var å gå rett ut i ein
industrijobb etter åttandeklasse, men ein måtte då fullføre skulegangen gjennom
kveldskurs eller fjernundervising. Likevel mislukkast halvparten i den
sistnemnde gruppa i å fullføre vidaregåande opplæring.

Grunnlova garanterte alle innbyggjarar skulegang på morsmålet, men dette gjaldt
ikkje alltid i praksis for brukarar av mindre språk eller for elevar som var
busette utanfor eige språkområde. For ikkje-russarar var det òg obligatorisk
undervising i russisk. Sidan den store majoriteten av høgare utdanning føregjekk
på russisk valde òg mange å sende borna sine på russiskspråklege grunnskular.

Høgare utdanning var delt inn i to system – universitet og høgskular (kalla
«institutt»). Ei universitetsutdanning varte typisk i fem år, og var i hovudsak
svært spesialisert. Likevel var studentane pålagde å ta emne i ideologiske tema
(marxisme, historia til kommunistpartiet), ta eitt framandspråk og ha
obligatorisk fysisk fostring. Etter låggradsstudium kunne ein gå vidare til ein
kandidat nauk-grad, noko som omtrent tilsvara hovudfag. Den høgaste akademiske
graden var doktor nauk, som omtrent tilsvara ein doktorgrad i det gamle
europeiske systemet.

Opptak til universitet skjedde to gonger årleg etter tøffe opptaksprøver. Ein
søkte seg inn på spesifikke studieprogram, og opptaksprøvene varierte med
studieprogrammet. Grunna mange søkjarar var det òg vanskelegare å kome seg inn
på spesielt prestisjefylte universitet, mellom desse utmerkte Statsuniversitetet
i Moskva og Statsuniversitetet i Leningrad seg som spesielt vanskelege å kome
inn på. Talet på studieplassar innanfor kvart fagområde vart avgjort sentralt av
departementet for høgare utdanning i Moskva etter dei gjeldande prognosane for
dei framtidige behova i industrien. Søkjarar med minoritetsbakgrunn hadde òg ein
eigen kvote ved opptak til universitet.

Massemedia i Sovjetunionen fungerte som den forlenga armen til kommunistpartiet,
og hadde som oppgåve både å kontrollere og mobilisere samfunnet. Allereie frå
revolusjonen av, var Lenin og bolsjevikane avhengige av støtte frå media for å
vinne støtte i folket. Gjennom radio, aviser og andre publikasjonar oppfordra
styresmaktene folket til å «byggje sosialismen» samstundes som partilinja vart
gjord kjend. Seinare vart filmar, fjernsyn og datamaskiner viktige delar av
propagandaen til sovjetstyresmaktene, og alle medium vart brukte til å spreie
marxistisk-leninistiske verdiar til folket. Den teknologiske utviklinga gjorde
det likevel vanskelegare å halde grepet over massekommunikasjonen, mellom anna
gjorde heimevideosystema på 1980-talet det vanskeleg å kontrollere sirkulasjonen
av forbodne videokassettar.

Av dagsavisene var Pravda den største og viktigaste, med 20 millionar daglege
lesarar. Pravda hadde hovudfokus på hendingar i kommunistpartiet og innanriks-
og utanriksnyhende. Andre viktige aviser var Izvestija (utgjeven av presidiet i
Det øvste sovjetet, 8-10 millionar daglege lesarar), Trud («Arbeid», utgjeven av
fagforeiningane, 8–9 millionar daglege lesarar) og Komsomolskaja Pravda
(utgjeven av Komsomol, 9–10 millionar daglege lesarar).

Frå og med 1970-talet vart fjernsynet det viktigaste massemediumet. I 1988 hadde
omtrent 75 millionar hushald fjernsynsapparat, og eit overslag seier at 93 % av
folkesetnaden såg på fjernsyn. Sovjetunionen hadde fire fernsynskanalar som til
saman sende eit femtitals timar kvar dag. Alle kanalane hadde tilhaldsstad i
Moskva. Omtrent 20 % av sendingane var nyhende, med programmet Vremja som
flaggskipet. Vremja vart sett av mellom 80 og 90 % av hushalda, og vart sendt
klokka 21.00 Moskva-tid. Hovudfokuset for nyhenda låg innanriks, og det var i
liten grad meldt om sportsnyhende. Det viktigaste programmet for utenriksnyhende
var Vokrug sveta («Verda rundt»), som med dei to sendingane sine kvar
ettermiddag og kveld kvar dag trekte til seg mellom 60 og 90 millionar sjåarar.
Alle fjernsynsprogram skulle ha ei ideologisk vinkling, spesielt var det viktig
å oppfordre sjåarane til å arbeide hardare. Fjernsynsfilmar handla ofte om
heltedådar frå den andre verdskrigen eller politiet og tryggingstenesta sin kamp
mot «imperialistiske truslar». Barneprogramma var alltid av ikkje-valdeleg
natur, medan underhaldningsprogramma la vekt på riktige sosiale verdiar.

Som med fjernsyn og aviser hadde òg radiosendingane ein ideologisk natur.
Styresmaktene sende til saman 1 400 timar radio dagleg over heile landet, ofte
på så mange som 70 ulike språk. Dei viktigaste radiostasjonane sende frå Moskva,
der åtte stasjonar sende 180 timar om dagen. Kontrollen til styresmaktene over
eteren var likevel ikkje tilnærma absolutt slik han var med fjernsynet (i
Estland fekk delar av landet inn finsk fjernsyn), og dei statskontrollerte
stasjonane måtte konkurrere med utanlandske stasjonar trass i
sovjetstyresmaktene sine forsøk på å blokkere dei. Viktige utanlandske stasjonar
ein kunne ta inn i Sovjetunionen var Radio Free Europe, Voice of America, BBC og
Deutsche Welle. Eit overslag seier at to til tre millionar sovjetborgarar lytta
til utanlandsk radio med jamne mellomrom.

Allereie i 1918 vart det etablert eit sentralt sovjetisk helsekommissariat. I
samband med den fyrste verdskrigen og borgarkrigen var ti millionar menneske
døydde av epidemiar, og i 1920 erklærte Lenin at «anten vil sosialismen knuse
lusa, eller så vil lusa knuse sosialismen!» Dei ti fyrste åra med sovjetmakt
tredobla talet på legar seg, og på slutten av 1920-talet var epidemitrusselen i
hovudsak borte. Under Stalin vart det lagt fokus på helsetjenester ved
bedriftene, med mål om å auke produktiviteten for å nå dei ambisiøse
industrielle produksjonsmåla. Den samfunnsmedisinske framgangen heldt fram under
Khrusjtsjov, mellom anna var spedbarnsmortaliteten i Sovjetunionen lågare på
1960-talet enn ho var i Vesten.

Det sovjetiske helsesystemet var basert på mange legesenter i bustadstrøk der
borgarane kunne få poliklinisk handsaming. Innbyggjarane kunne velje om dei
ville få legetenester der eller i bedriftshelsetenestene. Det var ikkje
brukarbetaling, men for medisinar var det ein liten eigenandel. Det var sjukehus
i dei fleste byane, men kvaliteten var varierande. Tannhelsetenester var lite
prioriterte, og låg i kvalitet langt etter det dei gjorde i Vesten. Som på andre
område i sovjetsamfunnet var dei beste sjukehusa reserverte for
partifunksjonærar og andre samfunnstoppar.

Legetettleiken var høg i Sovjetunionen. På slutten av 1980-talet hadde landet
dobbelt så mange legar per innbyggjar som USA. Dette talet lyg likevel litt,
sidan sovjetiske legar ofte hadde arbeidsoppgåver som i andre land vart gjorde
av anna helsepersonell, slik som fysioterapeutar. Legeyrket vart sett på som eit
kvinneyrke i Sovjetunionen, allereie frå 1930-talet var over 70 prosent av
legane kvinner. Dette talet heldt seg stabilt heilt til 1980-talet. Legar hadde
langt lågare status og løn enn i vestlege land. På 1980-talet var ei
gjennomsnittleg legeløn på 183 rublar i månaden, noko som var langt lågare enn
gjennomsnittleg industriarbeidarløn.

Bustadbygging vart med unntak av i NEP-perioden sett på som ei offentleg
oppgåve. Under Stalin var industriutbygging prioritert framfor nye bustader, men
frå 1957 vart bustadbygging ei sak med høg prioritet. Fram til 1970 vart det
bygd 34 millionar bustadeiningar i landet, noko som gav nytt husrom til
halvparten av innbyggjarane i Sovjetunionen. Ei gjennomsnittleg leilegheit bygd
i Khrusjtsjov- eller Brezjnev-tida var på 45 kvadratmeter, og husa typisk fire
til seks personar. Fokuset låg på kvantitet framfor kvalitet samstundes som
vedlikehaldsbudsjetta var ikkje-eksisterande, noko som har gjeve eit stort
vedlikehaldsetterslep som mange av dei tidlegare Sovjetrepublikkane endå slit
med. Dei tette buforholda i kombinasjon med utbreidd alkoholisme gav grobotn for
familievald, og bidrog òg til den høge skilsmissestatistikken – meir enn kvart
tredje ekteskap gjekk i oppløysing på 1980-talet.

Den sovjetiske tryggingstenesta (KGB, «komitéen for statstryggleiken») var på
mange måtar ein stat i staten, og var den viktigaste reiskapen til styresmaktene
for å halde opposisjonen i sjakk. Kontrollen til partiet over KGB gjekk via
avdelinga til sentralkomitéen for administrative organ, som måtte godkjenne alle
utnemningar til høgare verv i tryggingstenesta. KGB fekk ei stadig viktigare
rolle i sovjetisk politikk opp gjennom levetida til unionen. Under Brezjnev fekk
organisasjonen eit mykje betre omdøme og meir autoritet. I tillegg fekk han
mange nye ansvarsområde, noko som bana vegen for KGB-leiaren Jurij Andropov sitt
inntog i sovjetisk toppolitikk. Dette førde naturleg nok til ei endå sterkare
rolle for KGB i sovjetisk politikk.

KGB hadde opphav i tsjekaen, som vart innstifta av Lenin seks veker etter
Oktoberrevolusjonen i 1917 med det formålet å hindre «kontrarevolusjon» og
sabotasje. Under Stalin vart tryggingstenesta omdøypt til NKVD og fekk mandatet
sitt kraftig utvida, og var mellom anna ansvarleg for drifta av gulag-systemet.
På 1930-talet var NKVD verktøy for Stalin i ein serie utreinskingar, etter at
han hadde gjeve ordrar om at «politiske kriminelle» skulle arresterast og
stillast for retten så fort som råd var. Det var inga ankemoglegheit, og etter
førehandsavgjorde farseaktige rettssaker vart dei dømde gjerne skotne i løpet av
24 timar.

Etter at Stalin var død, vart tryggingstenesta omorganisert, og KGB vart
oppretta i 1954. Organisasjonen voks seg etter kvart svært stor, og på
1980-talet hadde KGB over hundre tusen tilsette i inn- og utland, i tillegg til
eit stort tal informantar. KGB var inndelt i ulike direktorat, og mellom dei
viktigaste var det tredje og det femte. Tredje hovuddirektorat var ansvarleg for
å overvake og indoktrinere dei væpna styrkane, og hadde offiserar i alle
militære avdelingar heilt ned på kompaninivå. Det femte hovuddirektoratet hadde
som oppgåve å overvake sovjetiske borgarar. Dette innebar òg ting som å knuse
ulovlege organisasjonar, infiltrere kyrkja, hindre kontakt mellom sovjetarar og
utanlandske statsborgarar og nedkjemping av ulovleg utgjeven litteratur. Andre
viktige avdelingar i KGB var fyrste hovuddirektorat, med ansvar for hemmelege
operasjonar i utlandet, slik som industrispionasje, og åttande direktorat, som
dreiv overvaking i utlandet. Mesteparten av den militære overvakingen vart
likevel utførd av den militære etterretningstenesta GRU.

Rettssystement i Sovjetunionen var i utgangspunktet basert på kontinentale,
europeiske prinsipp, eit såkalla civil law-system. Parallelt med det vanlege
rettssystemet, fanst det også eit eige system for å slå ned på kritikarar av
regimet. Grensene for dei to rettssystema var ofte diffuse, og «vanlege» saker
kunne raskt falle utanfor det vanlege rettssystemet dersom dei hadde politisk
karakter.

Ifølgje marxistisk teori var kriminalitet eit resultat av klassemotsetnader, og
under sosialismen ville difor kriminaliteten forsvinne. Men i den kaotiske
situasjonen i etterkant av Oktoberrevolusjonen vart Lenin likevel nøydd til å
setje opp domstolar, spesielt for å nedkjempe økonomisk kriminalitet. Dei fyrste
domstolane hadde eit uformelt preg, og bar ofte preg av reine folkeforsamlingar.
Under Stalin vart systemet meir formelt, men samtidig byrja det parallelle
systemet for å knekkje den politiske opposisjonen som utvikla seg. Under
justisminister Andrej Vysjinskij vart det sett opp spesialtribunal med fullmakt
til å gje fengselsstraffer på opptil fem år for alle dei meinte var «sosialt
farlege». Stalin brukte også rettsvesenet til å kvitte seg med resten av den
sovjetiske leiarskapen under dei såkalla «Moskvaprosessane», der andre medlemmer
av politbyrået og leiande offiserar vart skulda for «høgreavvik» og «trotskisme»
og avretta.

Advokatstanden (russisk: advokatura) var delt inn i «kollegium» med om lag 150
advokatar i kvart, og kvart kollegium organiserte advokatkontor i eit visst
geografisk område. Her kunne folk få juridisk hjelp, og advokatprisane var
kraftig subsidierte av staten. Grunnlova av 1977 garanterte òg fri rettshjelp i
straffesaker.

Dommarar vart på papiret valde av folket til periodar på fem år, men som med
alle andre valde embete i Sovjetunionen, vart dei i praksis utpeikte av
kommunistpartiet. Alle innbyggjarar over 25 år som hadde røysterett var valbare,
men i praksis hadde dei aller fleste dommarane juridisk embetseksamen. I den
fyrste rettsinstansen var fagdommaren supplert av to lekdommarar, som deltok på
lik linje med fagdommaren både i handsaminga av saker og i straffeutmålingane.
Lekdommarane vart valde på arbeidsplassar, kollektivbruk og i burettslag for
periodar på to år. Høgare rettsinstansar hadde ikkje lekdommarordning.

Kriminaliteten var på mange område låg i Sovjetunionen. All
kriminalitetsstatistikk var utarbeidd av staten og er difor upåliteleg, men det
var truleg mindre drap, ran og annan valdskriminalitet enn i Vesten. Mesteparten
av slik kriminalitet var alkoholrelatert, og unge menn var overrepresenterte.
Men den økonomiske kriminaliteten svært stor i Sovjetunionen. Spesielt var
tjuveri frå arbeidsplassen eit stort problem.

Fengselsvesenet omfatta stort sett arbeidskoloniar, og det var berre dei
forbrytarane som ein såg på som farlegast som vart plasserte i reine fengsel.
Tilbakefallsprosenten var langt lågare enn til dømes i USA. Straffene var også
vanlegvis låge samanlikna med i USA, og maksimumsstraffa for
fyrstegongsforbrytarar var i utgangspunktet femten år. Innsette kunne verte
prøvelauslatne etter halvvegs sona straff. Dødsstraff var avgrensa til
høgforråding, spionasje, terrorisme og overlagt drap under særs skjerpande
omstende, sjølv om det også vart brukt på partifunksjonærar som vart kjend
skuldige i tjuveri av offentleg eigedom i større skala.

Partimedlemmer og tilsette i statsadministrasjonen var pliktige til å oppføre
seg eksemplarisk, og vart svært strengt straffa dersom dei vart tekne for
svindel på det offentlege si rekning. Likevel var korrupsjonen i offentleg
sektor stor, og frå og med Khrusjtsjov-tida var Sovjetunionen plaga av
organisert kriminalitet med samband høgt oppe i det politiske systemet.

Offisiell sovjetisk miljøpolitikk la alltid stor vekt på handling, der mennesket
aktivt skulle forbetre naturen. Lenin-sitatet «kommunisme er sovjetmakt og
elektrifiseringa av landet!» oppsummerer på mange måtar fokuset på modernisering
og industriutbygging. Under den første femårsplanen frå 1928 gjekk Stalin inn
for å industrialisere landet for kvar ein pris. Verdiar som miljø- og naturvern
vart totalt ignorerte i kampen for å danne eit moderne industrisamfunn. Etter at
Stalin var død, vart det noko meir fokus på miljøproblematikk, men dei
grunnleggjande oppfatningane av verdien av miljøvern var som før.

Sovjetisk media la alltid vekt på den enorme storleiken til landet og at
naturressursane var nærast utømmelege. Dette skapte ei kjensle av at forureining
og rovdrift på naturen var uproblematisk. Sovjetstaten hadde òg stor tru på at
vitskaplege og teknologiske framsteg skulle løyse alle problem. Den offisielle
ideologien sa at under sosialismen ville ein enkelt overvinne miljøproblema, i
motsetnad til i kapitalistiske land der problema visstnok ikkje kunne løysast.
Sovjetiske styresmakter hadde ei nærast botnlaus tru på at mennesket kunne
overvinne naturen. Då styresmaktene på 1980-talet likevel måtte innrømme at det
òg var økologiske problem i Sovjetunionen, vart problema forklarte med at
sosialismen endå ikkje var fullt utvikla, for forureining i eit sosialistisk
samfunn var berre ein mellombels anomali som ville verte løyst når sosialismen
gjekk framover.

Tsjernobylulukka i 1986 sette ein støkk i verdssamfunnet. Dette var den fyrste
større ulykka i eit sivilt atomkraftverk nokon stad i verda der det vart sleppt
ut ei større mengd radioaktive isotopar i miljøet. Likevel var dei radioaktive
dosane som vart spreidde langt avgarde relativt små. Det største helseproblemet
etter ulykka har vore 4000 nye tilfelle av skjoldkjertelkreft, men dette har
ført til relativt få dødsfall (tal frå WHO, 2005). Likevel er langtidsverknadene
av ulukka usikre.

Etter at Sovjetunionen fall, kom det fram at miljøproblema var større enn det
sovjetiske styresmakter hadde innrømt. Mellom stadene med klare
miljøutfordringar var Kolahalvøya ved grensa mot Noreg. Rundt industribyane
Nikel og Montsjegorsk var all skog drepen av forureining, samstundes som også
Norden og andre delar av Russland vart ramma av utsleppa. I løpet av 1990-talet
vart ein i Vesten òg uroa over strålingsfare frå kjernefysiske installasjonar,
kasserte atomubåtar og handsaminga av kjernefysisk avfall og brukt
kjernebrennstoff. Tidleg på 1990-talet vart det òg kjent at Sovjetunionen dumpa
radioaktivt material i Barentshavet og Karahavet, noko som seinare vart
stadfesta av det russiske parlamentet. «Kursk»-ulukka i 2000 bidrog vidare til
uro i vest.

Kulturlivet i Sovjetunionen gjekk gjennom fleire fasar. I perioden 1918–1929 var
det relativt frie forhold og artistar eksperimenterte med ulike stilretningar på
leit etter ein eigen sovjetisk kunstnarisk stil. Lenin ynskte at kunst skulle
vere tilgjengeleg for massane. Styresmaktene tolererte fleire trendar, så lenge
dei ikkje openbert stod i opposisjon til regimet. Innanfor kunst og litteratur
blomstra det opp fleire ulike skular, enkelte tradisjonelle, andre radikalt
eksperimentelle. Kommunistiske skribentar som Maksim Gorkij og Vladimir
Majakovskij var aktive i denne tidsperioden.

Frå staten vart det oppmoda om filmproduksjon, som vart sett på som eit nyttig
propagandaverktøy for å kunne nå det breie laget av folkesetnaden som var
analfabetar. Den sovjetiske montasjefilmen hadde glanstida si i perioden frå
1920 til 1932. I denne perioden utvikla dei sovjetiske filmskaparane eit nytt
nivå med den særeigne interessa si for montasje, eller klipping, av film. Mange
av dei beste arbeida til filmprodusenten Sergej Eisenstein er frå denne
perioden, mellom anna Panserkrysseren Potemkin. Sidan fekk Eisenstein i likskap
med fleire andre problem på grunn av open og skjult kritikk i dei kunstnariske
arbeida sine. Kunsten vart også meir einsretta, og hadde som mål å vise kor
overlegen kommunismen var over alle andre styringsformer.

Etter den såkalla «Khrusjtsjov-våren» på slutten av 1950- og tidleg på
1960-talet, vart sensuren mindre omfattande (men aldri fullstendig fjerna).
Større eksperimentering innanfor kunstlivet vart på ny tillate, med det
resultatet at ein såg produksjon av meir sofistikerte og svakt regimekritiske
arbeid. Regimet losna fokuset på den sovjetiske realismen, med det resultatet at
til dømes mange hovudpersonar i romanar av forfattaren Jurij Trifonov tok hand
om problem dagleglivet snarare enn å byggje det sosialistiske samfunnet. Ei
undergrunnsrørsle av dissidenter, kjend som samizdat, voks fram mot slutten av
denne tidsperioden.

Det var alltid ein klar samanheng mellom idrett og politikk i Sovjetunionen. Den
fyrste større partiresolusjonen om idrett gjorde det klart at
«idrettsaktivitetar skal ikkje berre sjåast på med synsvinkel frå folkehelse og
fysisk trening, ikkje berre som som eit aspekt i den kulturelle, økonomiske og
militære treninga til ungdommen, ikkje berre som eit middel i å sosialisere
massane […] men som eit middel i å samle bønder og arbeidarar til ulike parti-,
arbeidarråds- og fagforeiningsorganisasjonar, slik at dei kan trekkast inn i
sosiale og politiske aktivitetar.»

Idrettslivet i Sovjetunionen var organisert under komiteen for kroppskultur og
sport, som låg under regjeringa. Denne komiteen hadde igjen 36 idrettslag under
seg, der alle unnateke to var knytte til fagforeiningar. Døme på kjende
idrettslag som var knytte til fagforeiningane var Lokomotiv,
(jernbanearbeidarar), Burevestnik (studentar) og Spartak (personar som var
tilsette i mellom anna helsevesenet, handelsnæringa, utdanningssektoren og
kulturlivet). Det var også to idrettslag utanfor fagforeiningane sin kontroll:
Dynamo (politiet og KGB) og «Arbeidsreserven» (studentar ved tekniske
høgskular). Utanfor dette rammeverket av organisert idrett stod CSKA,
idrettsklubben til hæren. Jamt over var klubbar i CSKA- og Dynamo-systemet dei
med mest sportsleg suksess.

Innanfor individuelle idrettar fanst det eit system for rangering av
idrettsutøvarar, masterstvo. Desse kunne få ulike gradar, som gjekk frå
«Sovjetisk sportsmeister, internasjonal klasse» og «Sovjetisk sportsmeister» på
toppen, ned til «Tredjegrads junior sportsmann» (i aldersklassar) på botnen.
Innanfor breiddeidretten fanst det eit anna system, massovost, der folk kunne få
gull- og sølvmerke for allsidige eigenskapar i sport i kombinasjon med
dokumenterte kunnskapar innanfor hygiene og fyrstehjelp. Begge desse systema
vart innstifta allereie i 1930-åra. Utover i levetida til Sovjetunionen vart det
også stadig vanlegare med eit system der talentfulle born allereie i ung alder
fekk tett oppfølging og intensiv trening, gjerne ved eigne idrettsgrunnskular
eller ved spesielle kostskular. Når elevane vart eldre heldt dei ofte fram som
idrettsutøvarar på fulltid, medan amatørstatusen gjerne vart halden oppe ved at
dei fekk nominelle jobbar i forsvaret eller studentstatus, slik at dei kunne
delta i internasjonale konkurransar som kravde amatørstatus (noko mellom anna
deltaking i dei olympiske leikane gjorde).

Fram til den andre verdskrigen stod Sovjetunionen utanfor den internasjonale
idrettsrørsla. I 1951 vart den olympiske komitéen i Sovjetunionen stifta, og i
1952 i Helsingfors og 1956 i Cortina d’Ampezzo vart landet med i høvesvis
sommar-OL og vinter-OL for fyrste gong. Sovjetunionen gjorde raskt internasjonal
suksess, og vart nest beste nasjon i Helsingfors og beste nasjon i Cortina på
medaljestatistikken. Fram til og med sommar-OL i Seoul og vinter-OL i Calgary i
1988 tok Sovjetunionen til saman 395 gullmedaljar i sommar-OL og 78 gullmedaljar
i vinter-OL. Dei mest dominante sovjetiske greinene var turn med 73 gull og
friidrett med 65 gull under sommarleikar, og langrenn med 25 gull og lengdeløp
på skøyter med 24 gull under vinterleikar. I 1980 var Moskva vertsby for
sommarleikane, men arrangementet vart boikotta av mellom andre USA, Noreg og
andre vestlege land i protest mot den sovjetiske krigføringa i Afghanistan. Som
ein reaksjon på dette, boikotta Sovjetunionen og ein rekkje austblokkland Los
Angeles-leikane i 1984.



https://nn.wikipedia.org/wiki/Sana

Sana (òg skrive Sanaa eller Sana'a; arabisk صنعاء, Ṣan‘ā’) er den største byen i
Jemen og administrasjonssenteret i Sana guvernement. Byen sjølv er ikkje ein del
av guvernementet, men dannar eit separat administrativt distrikt kalla Amanat
Al-Asemah. Etter den jemenittiske grunnlova er Sana hovudstaden i landet, men
setet til den internasjonalt anerkjente regjeringa flytta til Aden etter
statskuppet i Jemen 2014-2015. Aden vart erklært mellombels hovudstad av
president Abd Rabbuh Mansur Hadi i mars 2015.

Sana er ein av dei eldste kontinuerleg busette byane i verda. Han ligg i ei høgd
på 2300 meter over havet og er òg ein av dei høgastliggande hovudstadane i
verda. Sana har opp under 2 millionar innbyggjarar og er den største byen i
Jemen.

Gamlebyen i Sana er innskriven på verdsarvlista til UNESCO og har eit særpreg
med unik arkitektur, mellom anna fleire etasjar høge bygg dekorerte med
geometriske mønster. I konflikten som rasa i 2015 vart verdsarvstaden råka av
fleire bomber. Den store moskeen i Sana ligg i gamlebyen og er den største i
byen.

Sana er ei av dei eldste busetjingane i verda. I følgje ei folkesegn vart byen
grunnlagd av Sjem, sonen til Noah. I oldtida vart han kalla «Azal», som har
blitt knytt til Uzal, ein son av Qahtan, og eit oldebarn av Sjem i Bibelsoga.
Det noverande namnet kjem truleg frå det sørarabiske ordet for «god festning».

Den arabiske historikaren al-Hamdani skreiv at sabearane bygde bymurar kring
Sana under Sha'r Awtar, som òg bygde Ghumdan-palasset i byen. På grunn av
plasseringa har Sana tent som eit bysenter for dei kringliggande stammene i
regionen og som ein kjerne for den regionale handelen sør i Arabia. Han låg ved
krossvegen mellom to store, gamle handelsvegar som knytte Marib i aust til
Raudehavet i vest.

Då kong Yousef Athar (eller Dhu Nuwas), den siste Himjaritt-kongen, hadde makta,
var Sana òg hovudstaden for etiopiske statthaldarar.

Frå starten av islam fram til det vart oppretta sjølvstendige understatar i
mange delar av i Jemen under det islamske kalifatet, heldt Sana fram med å vere
eit administrasonssenter. Nestleiaren til kalifen styrte sakene som ein av tre
makhalifar i Jemen: Mikhlaf Sana, Mikhlaf al-Janad og Mikhlaf Hadhramawt. Sana
hadde ofte ein viktig status og alle jemenittiske statar kjempa om å få kontroll
over byen.

Imam al-Shafi'i, som grunnla shafi'i-retninga innan islam på 700-talet, vitja
Sana mange gonger. Han lovpriste byen og skreiv La budda min Ṣanʻāʼ eller «Sana
må sjåast». På 800- og 900-talet skreiv den jemenittiske geografen al-Hamdani om
kor rein byen var og skreiv «Dei ringaste bustadane der har ein brunn eller to,
ein hage og ein lange kloakkummar skilde frå kvarandre, tomme for søppel, utan
vond lukt, på grunn av den harde sementen (truleg adobe og mais) og fine
beitemarker og reine stader å spasere.» Seinare på 900-talet skreiv den persiske
geografen Ibn Rustah om Sana: «Ein finn ikkje ein flottare, meir folkerik og
velståande by, med stoltare opphav og betre mat.»

I 1062 tok Sulayhid-dynastiet leia av Ali al-Sulayhi og kona hans, den populære
dronning Asma, over Sana'a. Han gjorde byen til hovudstaden sin i eit relativt
lite kongedøme, som òg omfatta Harazfjella. Sulayhidane støtta det
ismail-muslimske Fatimidekalifatet i Egypt, i staden for det Bagdad-baserte
Abbasidekalifatet som det meste av Arabia følgde. Al-Sulayhi regjerte i kring 20
år, men vart myrda av lokale rivalar, dei Zabid-baserte najahidane. Etter han
døydde, arva dotter hans, Arwa al-Sulayhi, trona. Ho treket seg bort frå Sana,
og flytta Sulayhid-hovudstaden til Jibla, der ho styrte det meste av Jemen frå
1067 til 1138. Då sulayhidane forvann, tok Hamdanid-dynastiet over Sana'a.

I 1173 sende Saladin, ajjubide-sultanen av Egypt, bror sin Turan-Shah på ein
ekspedisjon for å erobre Jemen. Ajjubidane fekk kontroll over Sana i 1175 og
samla forskjellige jemenittiske stammestatar, utanom dei nordlege fjella, som
var kontrollerte av Zaydi-imamane. Ajjubidane endra den offisielle religionen i
landet til sunni-islam. Under styret til ajjubidane gjorde emir Tughtekin ibn
Ayyub store utbetringar i byen. Mellom anna innlemma han hagelandet på
vestbreidda av Sa'ilah, kjend som Bustan al-Sultan, der ajjubidane bygde eit av
palassa sine. Trass i den strategiske plasseringa til Sana, valte ajjubidane
Taiz som hovudstaden sin, medan Aden vart den viktigaste inntektsbringande byen
deira.

Då rasulidane kontrollerte det meste av Jemen, etterfølgd av tahiridane, var
Sana stort sett innafor den politiske området til Zaydi-imamane frå 1323 til
1454 og utaofr dei to tidlegare dynastia sitt styre. Mamelukkane kom til Jemen i
1517.

Det osmanske riket gjekk inn i Jemen i 1538 då Suleiman den store var sultan.
Özdemir Pasha leia dei osmanske styrkane som erobra Sana i 1547. Med godkjenning
frå osmanarane, vitja ofte europeiske kapteinar med base i dei jemenittiske
hamnebyane Aden og Mokka Sana'a for å oppretthalde visse privilegium for
handelen sin. I 1603 tok lokale Zaydi-imamar leia av imam al-Mu'ayyad igjen
kontroll over området, og tvang dei osmanske soldatane ut i 1629. Sjølv om
osmanarane flykta under styret til al-Mu'ayyad, hadde føregjengaren hans
al-Mansur al-Qasim i stor grad svekka den osmanske hæren i Sana'a og Jemen.
Europeiske kjøpmenn mista dermed privilegia sine.

Zaydi-imamane heldt styret sitt over Sana fram til midten på 1800-talet, då
osmanarane igjen prøvde å få kontroll over området. I 1835 nådde osmanske
sodlatar fram til kysten av Jemen, maskert som soldatane til Muhammed Ali av
Egypt. Dei erobra ikkje Sana før 1872, då soldatane deira leia av Ahmed Muhtar
Pasha gjekk inn byen. Det osmanske riket gjennomførte Tanzimat-reformar gjennom
landa dei styrte.

I Sana'a vart det sett i verk byplanlegging for første gong. Det vart bygd nye
vegar, skular og sjukehus. Reformane vart gjennomført i hastverk av osmanarane
for å styrke kontrollen over Sana og konkurrere med eit Egypt som utvida seg,
den britiske påverknaden i Aden og italiensk og fransk makt langs kysten av
Somalia, særleg i byane Djibouti og Berbera. Moderniseringsreformer i Sana var
likevel avgrensa.

I 1904 vart den osmanske makta svekka i Jemen og imam Yahya frå zaydiimamane tok
over makta i Sana igjen. I eit forsøk på å sikre Nord-Jemen sjølvstende,
fokuserte Yahya på isolasjonisme der han unngjekk internasjonal og arabisk
politikk, og slo hardt ned på alle gryande frigjeringsrøsler. Det vart ikkje
medverka til utviklinga av infrastruktur i Sana og andre stader, og den osmanske
jenteskulen vart nedlagt. Som følgje av dette vart Sana'a i aukande grad eit
senter for antistatlege organisasjonar og intellektuelt opprør.

I 1930-åra dukka det opp fleire organisasjonar som var mot eller som kravde
reformer frå Zaydi-imamatet i byen, særleg Fatat al-Fulayhi, ei gruppe
forskjellige jemenittiske, muslimske lærte basert i Fulayhi-skulen i Sana, og
Hait al-Nidal. I 1936 var leiarane for desse rørslene fengsla. I 1941 bad ei
anna gruppe basert i byen, Shabab al-Amr bil-Maruf wal-Nahian al-Munkar, om ein
nahda («renessanse») i landet, og at det skulle opprettast eit parlament med
islam som eit apparat for ei jemenittisk gjenoppbygging. Yahya slo i stor grad
ned på Shabab og dei fleste leiarane vart avretta eter at sonen hans, Imam Ahmad
tok over makta i 1948. Det året vart Sana erstatta av Taiz som hovudstad, etter
at Ahmad hadde bygd ny bustad der. Dei fleste departementa følgde etter. Eit par
år seinare flytta det meste av den jødiske folkesetnaden i byen til Israel.

Ahmad byrja ein prosess med gradvis økonomisk og politisk liberalisering, men i
1961 var Sana vitne til store demonstrasjonar og opprør som kravde raskare
reformar og endringar. Pro-republikanske offiserar i det nordjemenittiske
militæret som sympatiserte med regjeringa til Gamal Abdel Nasser i Egypt og
panarabisk politikk, utførte eit statskupp der imamat-regjeringa vart styrta i
september 1962, ei veke etter Ahmad døydde. Sana vart då igjen hovudstad i
landet. Nabolandet Saudi-Arabia var i mot denne utviklinga og støtta aktivt
stammene på landsbygda i Nord-Jemen, og sette store delar av landet mot dei
urbane, og stort sett pro-republikanske innbyggjarane i Sana. Den
nordjemenittiske borgarkrigen førte til at delar av gamlebyen vart øydelagd og
dette heldt fram til 1968 då det vart skriven ein avtale mellom republikanarane
og rojalistane, og det vart oppretta eit presidentsystem. Uroa i Sana fortsette
på grunn av fleire kupp og politiske attentant, fram til situasjonen i landet
stabiliserte seg seint i 1970-åra.

Den britiske forfattaren Jonathan Raban vitja byen i 1970-åra og skildra han som
«festningsaktig. Arkitekturen og planløysinga minnar om ein labyrint». Borte frå
gata var heile byen «ein annan type labyrint, eit tett virvar av teikn og
symbol».

Etter samlinga av Jemen vart Sana utropt til hovudstaden i den nye Republikken
Jemen. Her ligg presidentpalasset, parlamentet, høgsteretten og departementa i
landet. Den største arbeidsgruppa i byen er statstenestemenn. Mange flytta inn i
byen frå landsbygda og Sana'a har vokse langt utafor gamlebyen, men dette har
ført til stor belastning på den underutvikla infrastrukturen og kommunale
tenestene i byen, særleg vasstilgangen.

I 2004 vart Sana valt til arabisk kulturhovudstad av Den arabiske ligaen. I 2008
stod Saleh-moskeen ferdig, med plass til over 40 000 menneske.

Den 21. mai 2012 vart Sana råka av ein sjølvmordsbombar som tok livet av 120
soldatar.

I seinare år, under Houthi-opprøret, har houthiar teke kontroll over Sana'a. Den
12. juni 2015 leia Saudi-Arabia bombetokt mot dei sjia-muslimske opprørarane og
deira allierte i Jemen og øydela historiske bygg i sentrum av hovudstaden.
Verdsarvstaden vart påført store øydeleggingar.

Sana er generelt delt i to delar: Gamle Sana'a-distriktet (al-Qadeemah) og den
nye byen (al-Jadid). Gamlebyen er mykje mindre, med gamle bygg og arkiktektur,
medan den nye vert stadig utvida med mange forstader og moderne bygg. Den nyare
delen av byen vart stort sett utvikal i 1960-åra og frametter, då Sana'a vart
hovudstad i republikken.

Sana har ein sjeldan mild versjon av eit ørkenklima (Köppen: BWk). Sana'a får
kring 200 mm nedbør i året, men på grunn av høgda er temperaturane langt meir
moderate enn i mange andre byar på Den arabiske halvøya. Faktisk er
middeltemperaturen nesten konstant året gjennom. Den kaldaste månaden er likevel
januar og den varmaste er juli.

Byen har sjeldan ekstrem varme eller kulde, men i somme område av byen kan
temperaturen falle til −9 °C til −7 °C om vinteren. Frost oppstår vanlegvis på
vintermorgonane, og det er ein lett vindavkjølingseffekt i byen som gjer kalde
morningar bitande. Sola varmar opp byen til 15-20 °C midt på dagen, men
temperaturen fell raskt så snart sola går ned.

Byen har mange mikroklima frå bydel til bydel fordi dei ligg i forskjellig høgd
gjennom byen. Halvparten av nedbøren i Sana'a kjem i juli og august.
Nedbørsmengdene kan varierer ein god del frå år til år, og somme år kan ein få
500–600 mm med regn, medan andre berre så vidt kjem opp i 150 mm. Temperaturane
har auka noko om sommaren dei siste åra, samstundes som vintertemperaturane har
falle.

Den gamle festningsbyen har vore busett i meir enn 2500 år og mange av dei gamle
bygga står framleis. Han vart innskriven på verdsarvlista til Dei sameinte
nasjonane i 1986. Det er gjort tiltak for å bevare somme av dei eldste
bygningane, som Samsarh og Den store moskeen i Sana, som er meir enn 1400 år
gamle. Gamlebyen er omringa av gamle leirsteinsmurar som er 9-14 meter høge. Det
finst meir enn 100 moskear i gamlebyen, 12 offentlege bad og 6 500 hus. Mange av
husa liknar gamle skyskraparar, og er mange etasjar høge med flate tak. Dei er
dekorerte med utførlege friser og intrikate utskjeringar i vindauskarmane og
vindauge med farga glas.

Ein av dei mest populære attraksjonane er Suq al-Milh (Saltmarknaden), der det
er mogeleg å kjøpe salt i tillegg til brød, krydder, rosiner, bomull, kopar,
keramikk, sølvvare og antikvitetar. Jami' al-Kabir (Den store moskeen) er ein av
dei eldste moskeane i verda. Bāb al-Yaman (Jemenporten) er ein byport som er eit
ikon for byen og er meir enn tusen år gammal.

Al Madina er eit handelsområde i byen som er under raskt utvikling. I tillegg
til tre store hotell, finst her mange butikkar og restaurantar. Her ligg òg tre
parkar og presidentpalasset.

Fotball er den mest populære idretten i Sana. Ali Muhesen stadion ligg i byen og
er heimebanen til det jemenittiske landslaget i fotball. Stadionet har kapasitet
til 25 000 tilskodarar.

Folketalet starta å auke kraftig i 1950-åra då mange flytta inn til byen frå
landsbygda på leit etter arbeid og betre levevilkår. Sana'a er den raskast
veksande hovudstaden i verda med ein vekstrate på 7 %, medan vekstraten for
heile landet er 3,2 %. Kring 10 % av innbyggjarane bur i Gamlebyen.

Det har vore jødar i Jemen sidan 400-talet fvt. I Sana budde jødane først i eit
eige citadell kalla al-Qaṣr, nær ruinane av eit gammalt tårn kalla
Ghumdan-palasset. Dei vart kasta ut her frå på 500-talet og dei flytta til ein
annan del av byen kalla al-Marbaki. Dei vart flytta rundt fleire gonger og slo
seg til slutt ned i det jødiske kvarteret al-Qāʻ (no Qāʻ al-ʻUlufi) på
1600-talet. Her heldt dei til fram til dei fleste flytta til Israel på misten av
1900-talet.

Historisk sett hadde Sana ein gruveindustri. I fjella kring byen vart det
utvunne onyx, kalsedon og karneol. Byen var kjend for metallarbeidet sitt, som
britane skildra som «kjend» tidleg på 1900-talet.

40 % av jobbane i Sana er innan offentleg sektor. Andre næringar er handel og
industri. Som mange andre byar i utviklingsland har Sana ein stor uformell
sektor som er estimert til å utgjere 32 % av dei arbeidstilsette som ikkje
arbeidar i staten. Det er likevel større variasjon i jobbane i Sana amanlikna
med andre byar i Jemen, men òg større fattigdom og arbeidsløyse. Det er estimert
at arbeidsløysa i Sana'a er 25 %.

Jemenia, det nasjonale flyselskapet i Jemen, har hovudkvarteret sitt i Sana.
Sana internasjonale lufthamn er den viktigaste flyplassen i Jemen. Det er for
tida ikkje noko jernbanenettverk, men det er planar om å opprette dette i
framtida. Dababar er minibussar som kan ta opp til 10 passasjerar og er eit av
dei viktgaste framkomstmidla i byen. Taxiar er òg vanlege og det går bussar til
andre byar som Aden og Taiz.



https://nn.wikipedia.org/wiki/Rostock

Rostock er ein by i Tyskland og den største byen i delstaten
Mecklenburg-Vorpommern med om lag 200 000 innbyggjarar. Byen ligg ved elva
Warnow, og bydelen Warnemünde, 12 km nord for sentrum, ligg ved kysten av
Austersjøen.

Rostock ligg sentralt og nord i Mecklenburg-Vorpommern ved kysten av
Austersjøen, og elva Warnow renn gjennom byen.

På 1000-talet grunnla polabiske slavarar ein busetnad ved elva Warnow kalla
Roztoc (som tyder utviding av elva). Den danske kongen Valdemar I sette byen i
brann i 1161. Etter dette vart staden busett av tyske kjøpmenn. I byrjinga var
det tre byar her:

Byen byrja å bløme då han vart medlem av Hansaen. På 1300-talet var han ein
mektig hamneby med 12 000 innbyggjarar og den største byen i Mecklenburg. Det
vart bygd skip for Austersjøen i Rostock. I 1419 vart det eldste universitetet i
Nord-Europa grunnlagd, Universitetet i Rostock.

Fram til slutten av 1400-talet var Rostock var den dominerande byen i den
hanseatiske handelen i Oslo og Tønsberg. Etter 1500 vart Rostock sin handel med
Noreg retta meir inn mot Bergen, og handelsfolk frå Rostock var med i handelen
på Bryggen i Bergen.

På slutten av 1400-talet klarte hertugane av Mecklenburg å få makt over Rostock,
som til då i praksis hadde vore sjølvstendig. Dei nytta seg av eit opprør kjend
som Domfehde, eit opprør blant dei fattige i byen som vart slått hardt ned på. I
tida etter fylgde periodar med strid mellom byen og hertugane, og vedvarande
plyndring av byen førte til slutt til økonomiske tap og mindre politisk makt.

Den strategiske plasseringa til Rostock gjorde at byen fleire gongar vart
forsøkt erobra. Danmark og Sverige okkuperte begge byen, først under
trettiårskrigen (1618-48) og igjen frå 1700 til 1721. Seinare okkuperte
Frankrike under Napoleon I byen i om lag ti år fram til 1813. Det var her
Blücher, som faktisk vart fødd her og som var ein av få generalar som kjempa
vidare etter slaget ved Jena, overgav seg til franskmennene i 1806. Dette
skjedde først etter harde gatekampar, der han sjølv leia enkelte av
kavalleriåtaka. Dei utmatta prøyssarane hadde då dei overgav seg verken mat
eller ammunisjon att.

På den første halvdelen av 1800-talet vart Rostock igjen økonomisk viktig, først
som følgje av handel med kveite, og frå 1850-åra som følgje av industri, og
særleg skipsindustri. Dei første propelldrivne dampskipa i Tyskland vart
konstruert her. Byen voks og nye bydelar dukka opp i sør og vest.

På 1900-talet låg det viktige flyfabrikkar i byen, som Arado-fabrikken i
Warnemünde og Heinkelfabrikken. Det var i Marienehe i Rostock at det første
jetflyet i verda gjorde sine testflygingar. Produksjon av fly enda med den andre
verdskrigen.

Store delar av bysentrumet vart øydelagd under den andre verdskrigen av dei
allierte sine bombetokt i 1942 og 1945. Gjennom rekonstruksjon og vidare
utviding vart byen eit stort industrisenter i Aust-Tyskland med den viktigaste
hamna i landet.

Etter gjenforeininga av Tyskland i 1989/1990 vart Rostock berre ein av fleire
tyske hamner og ligg i dag i ein av dei minst industrialiserte delane av
Tyskland. Trass i stor utbetring av infrastrukturen i området dalte økonomien
til byen i løpet av 1990-åra, men er no veksande igjen. Folketalet i Rostock
fall frå om lag 260 000 i 1989 til om lag 200 000 i dag, hovudsakleg fordi
bygrensene vart endra, men òg som følgje av innbyggjarar som flytta til meir
velståande delar vest i Tyskland.



https://nn.wikipedia.org/wiki/Peter_Wessel_Tordenskjold

Peter Wessel (fødd 28. oktoberjul./ 7. november 1690greg. i Trondheim, død i
duell 12. november 1720 i Gleidingen i fyrstbispedømet Hildesheim i dagens
Tyskland), populært kjend som Tordenskjold, var ein norsk sjøoffiser som gjorde
teneste i den danske krigsflåten under den store nordiske krigen. Tordenskiold
hadde ansvar for Skagerrak, Kattegat, kysten av Noreg og dei nordlege delane av
Svenskekysten.

Peter Wessel blei født i Trondheim som son av rådmann Jan Wessel. Som 14-åring
rømte han heimefrå og segla med Fredrik IV sitt kongeskip til Kjøbenhavn. Han
var allereie som 15-årig skipsgut på ei reise til Dansk Vestindia, og blei
utnemnd til sjøkadett ved Holmens Kadettskole i 1709. I 1712 blei han kommandør
på den nybygde fregatten Løvendals Galej på 20 små kanonar, som han kort etter
erobra eit svensk kaperfartøy med.

Wessel blei adla i 1716 under namnet Tordenskiold, og same år vann han ein
oppsiktsvekjande siger ved Dynekilen, der ein svensk forsyningsflåte blei
øydelagd. Det verka sterkt med til at Karl 12. måtte gje opp forsøket sitt på å
erobre Noreg. Han blei øvstkommanderande for Kattegateskadren, og i 1719 erobra
han Marstrand og øydela kort etter resten av den svenske flåten i Göteborg .
Etter det blei han utnemnd til viseadmiral, men det var samtidig avslutninga på
krigen, og med det Tordenskjold sin store periode.

Han blei drepen i 1720 under ein duell med kårde i Hildesheim i Tyskland, etter
ein krangel med Jacob Axel Staël von Holstein, ein oberst som tidlegare hadde
vore i svensk teneste. Denne duellen skulle i følgje historia eigentleg kjempast
med pistol, men von Holstein fekk sekundanten som skulle ta med seg pistolane
til ikkje å møte opp. Dette førte til at duellen blei kjempa med dei våpna
duellantane hadde med seg. Tordenskjold hadde berre ein pyntekårde på seg medan
von Holstein hadde ein kampkårde.

Tordenskjold er i dag ein viktig figur i den norske marinen si historie.
Marineskulen KNM Tordenskjold er kalla opp etter han og fødselsdagen hans vert
feira kvart år.



https://nn.wikipedia.org/wiki/Offentleg_eigedom

Offentleg eigedom er eit omgrep som viser til noko som er eigd av samfunnet,
hovudsakleg fast eigedom eller åndsverk.

Når omgrepet er brukt om fast eigedom, som jord og bygningar, viser det
vanlegvis til eigedom der staten er eigaren. Nokre slike eigedommar er
tilgjengelege for allmugen, til dømes bibliotek, nasjonalparkar eller
politistasjonar, medan andre er stengde, som militærleirar,
kjerneforskingsinstitusjonar og fleire statlege kontor.

Når «offentleg eigedom» er brukt i samband med åndsverk, viser det til verk som
ikkje er verna av opphavsrett. Dette skjer vanlegvis fordi opphavsretten er
forelda. I Noreg er dette 70 år etter døden til opphavsmannen, eller 70 år etter
at åndsverket blei gjeve ut dersom opphavsmannen ikkje er identifisert i
publikasjonen. I nokre land er det i tillegg mogleg for opphavsrettshaldaren å
gjeva slepp på alle rettane sine i høve til verket, og slik gjera det til
offentleg eigedom. I fleire land, mellom anna Noreg, er dette ikkje mogleg
ifølge Åndsverklova. I USA er derimot alle åndsverk laga av statleg tilsette i
arbeids medfør etter lova offentleg eigedom («public domain»).



https://nn.wikipedia.org/wiki/Knut_Odner

Knut Odner (7. desember 1924–4. mars 2008) var ein norsk arkeolog og
sosialantropolog. Han tok magistergraden i arkeologi og hadde sitt arbeid ved
Universitetet i Bergen frå 1963 til 1971, då han òg var ei tid i Kenya og
arbeidde ved The British Institute of History and Archaeology in Eastern Africa.
Seinare var han tilsett ved Universitetet i Oslo.

Knut Odner var i løpet av tida som stipendiat ved Universitetet i Bergen,
feltleiar under dei arkeologiske utgravingane i Ullshelleren i Valldalen på
Hardangervidda, og publiserte resultata i Årbok for Universitetet i Bergen.
Humanistisk serie 1969:1. Tidleg i utgravingsarbeidet i denne helleren, som
seinare vart sett under vatn saman med mykje av Valldalen elles som fylgje av
utbygginga av vasskraftverk (Røldal-Suldalprosjektet), synte funna at helleren
hadde vore nytta som buplass for menneske i særs lang tid. Det vart òg funne
helleristningar inne i helleren av ein type som elles vert knytt til
jordbrukssamfunn i bronsealderen, ei karakteristisk skipsteikning og teikningar
av fotsåler. Dessutan vart det konstatert spor etter korndyrking mellom 10 000
og 500 år før Kr.f. i området, som ligg i 700 meters høgd over havet, ettersom
kornpollen som kunne tidfestast radiologisk vart funne i ei myr. Ut frå dette
meinte Odner at dei folka som hadde hatt tilhald i Ullshelleren i bronsealderen
hadde levd innafor dei geografiske grensene av i eit større og velorgansiert
samfunn, eit høvdingdøme, som hadde sitt sentrum ein annan stad. Høvdingen hadde
ifølgje Odners teori kontroll med produkta frå jordbruk, jakt og fiske i sitt
område, og sytte for ei for form redistribusjon av desse produkta på eit vis som
kunne halde oppe samfunnet i Valldalen på årsbasis, og med det få utbytte av den
jakta og det fisket som dette vesle høgfjellssamfunnet kunne bidra med. Teorien
om denne såkalla «redistributive økonomisk organsisasjonen» som Odner meinte var
kjennteiknet på det samfunnet folket i Ullshelleren var ein del av, bygde på
etnografiske og sosialantropologiske studie frå andre stader i verda. Teoriane
til Odner vart møtt med både motbør og innvendingar, men fekk likevel mykje å
seie for norsk arkeologisk forsking.

I 1989 vart Knut Odner dr. philos. på avhandlinga The Varanger Saami: habitation
and economy 1200-1900 AD, og mykje av den forskinga han publiserte, hadde samane
si soge som tema, særleg samane på Varangerhalvøya i Finnmark. Eit av bidraga
hans var ein modell for korleis den samiske identiteten hadde kome til, utvikla
i den vesle boka Finner og terfinner frå 1983. Her var han inspirert av teoriane
til den norske antropologen Fredrik Barth.



https://nn.wikipedia.org/wiki/Jesus

Jesus frå Nasaret (hebraisk: יהשוה, f. rundt 6–4 f. Kr., død år 29–33) er
opphavsmannen til kristendommen. Han var ein jødisk mann som levde i den
romerske provinsen Judea i det første hundreåret. Innan kristendommen blir han
rekna som Messias og sonen eller lekamleggjeringa av Gud, kalla Jesus Kristus,
medan han blir sett på som ein profet innan islam og bahaireligionen. Jødedommen
ser derimot på Jesus som ein falsk messias.

Dei fire evangelia i Det nye testamentet handlar om livet til Jesus. Me veit
lite om det tidlege livet hans, men evangelia fortel mykje om dei tre siste åra.
I denne tida vandra han rundt i Judea og Galilea, forkynte si frelseslære og
lækte sjuke. Han blei sett på som ein oppviglar og krossfesta. Etter tre dagar
skal han så ha stått opp frå dei døde før han blei teken opp til Gud i Himmelen.

Mange historier knyter seg til Jesu fødsel. Evangelistane fortel at han blei
fødd i Betlehem, og at både under og udådar hende i samanheng med dette. Englar
skal ha sunge ved fødselen, vise menn og gjetarar vitja han, men den romerske
landshovdingen, Herodes, skal òg ha forfølgd og drepe alle guteborna i området
fordi han høyrde rykte om at barnet skulle truga makta hans. I dag feirar
kristne Jesu fødsel til jul.

I Matteusevangeliet kan ein lesa om dei fyrste leveåra til Jesus, mellom anna
ættetavla som fører han tilbake til Davids ætt, og detaljar som samstemmer med
jødiske profetiar om Messias. T.d. at mora var både ugift og jomfru idet ho
unnfanga barnet, som samstemmer med Jes 7,14, at ei stjerna viser seg når han
blir fødd (2. Mos 24,17), at han er fødd i Betlehem (Mika 5,1), og at Kongen får
drepe alle gutungane i Betlehem (Jer 31,15). Vidare flyktar Josef med familien
til Egypt, slik at fråsegna «frå Egypt kalla eg son min» frå Hos 11,1 kunne
samsvara.

Til mor til barnet, Maria, knyter det seg òg mange historier. I mange
tradisjonar var ho ei jomfru før og i nokre tilfelle også etter fødselen. Ho
skal ha blitt fortald om barnet ho bar og den store framtida hans på Maria
bodskapsdag. Mannen til Maria, Josef, var i dette tilfellet pleiefaren til
Jesus. I familien var det òg fleire barn. Nokre kyrkjeretningar seier at dei var
barna til Josef frå eit tidlegare ekteskap fordi Maria alltid var ei jomfru,
andre at dei òg var hennar barn. Andre meiner at desse var brør i trua og ikkje
biologiske brør.

Første gongen Jesus utmerka seg, skal ha vore i Tempelet i Jerusalem, i ein
samtale med dei skriftlærde der. Deretter blir ingenting fortald før han blei
døypt av Johannes Døyparen og tok til å forkynna ei ny frelseslære ved hjelp av
enkle likningar og metaforar. Han skal ha utført mange mirakel, som å få lamme
folk til å gå igjen og blinde til å sjå. Ein del bibelforskarar meiner at mange
av desse mirakla heller er allegoriar om at han opna augo og øyro til folk for
den nye læra si.

Mykje av det Jesus sa, truga dei leiande retningane innan jødedommen på den
tida. Han tok gjerne partiet til fattige, arme og syndarar, og hevda at dei
hadde ein mykje betre sjanse til å oppnå Paradiset enn dei som levde etter dei
religiøse lovene, men ikkje tok seg nok av andre. Han lærte òg at ei ny tid
snart skulle koma, og at folk måtte angra og gjera bot, og var slik ein
endedagsprofet.

Mange menneske blei tiltrekte av læra hans. Dei fremste av desse var tolv
læresveinar som seinare blei apostlane for kristendommen. Av kvinner blei særleg
Maria Magdalena halden fram som ein viktig disippel.

Det nye testamentet fortel at Jesus med følgje kom til Jerusalem under
pesahfeiringa, der han skapte bråk i Tempelet ved å riva ned borda til
pengevekslarane. Han blei deretter sviken av Judas Iskariot, arrestert og
seinare krossfesta av romarane, under leiing av Pontius Pilatus, på oppfordring
av folkemassane, tilatalt for å ha kalla seg Messias og «konge over jødane».

Kroppen hans blei deretter teken ned og gravlagd av følgjesveinane hans. Etter
tre dagar skal grava ha blitt funnen opna og tom, medan fleire av disiplane
møtte Jesus i dei neste førti dagane. Deretter blei han henta opp til Himmelen
på Kristi himmelferdsdag.

Namnet Jesus kjem frå gresk Iesoûs (Ιησους) som igjen kjem frå det arameiske
namnet Jēšūaʿ (ישׁוע) eller hebraiske Jəhōšūa‘ (יְהוֹשֻׁעַ) eller Jōšūa‘
(יֹשׁוּעַ) ‘Gud bergar meg’.

I Noreg har det lenge vore ulovleg å gje Jesus som førenamn, medan det derimot
har vore vanleg i mange katolske land. Derimot har det hebraiske namnet
Jəhōšūa‘/Jōšūa‘ med same opphav vore ein del brukt i forma Joshua på engelsk og
Josva på norsk. Tilnamnet Krists kjem frå gresk Khristos og tyder 'den salva'.



https://nn.wikipedia.org/wiki/Hans_Sande

Hans Sande (fødd 20. desember 1946 i Bergen) er ein norsk forfattar. Han er
utdanna lege med psykiatri som spesialfelt. Han debuterte i 1969 med
diktsamlinga Strime, som han fekk Tarjei Vesaas' debutantpris for. Hans Sande
har skrive 40 bøker, både romanar, diktsamlinger og ei rad bøker for barn og
ungdom, som oftast på nynorsk. Hans Sande har motteke fleire prisar for bøkene
sine og er omsett til fleire språk. Som biletkunstnar har han illustrert fleire
av barnebøkene sine. I 2007 kom han med på Vestlandsutstillinga med fotografiet
"Snøliv", og same år synte han to skulpturutstillingar: "Brest i bringo",
torsoar i tre og metall, Galleri Giga, Leirvik. "Kjælne kjevler og tomme
hender", treskulpturar, Galleri G Guddal, Rosendal. Det siste er eit
surrealistisk prosjekt i grenselandet mellom kunsthandverk og
skjønnlitteratur[treng kjelde], og skal synast på Norsk Skogmuseum i 2008.

I 2011 gav han saman med illustratøren Silje Granhaug ut biletboka Pappa er
sjørøvar. Boka handlar om Tuva og far hennar, som røvar ein sjø i Finland og
køyrer vatnet til ein flyktningleir i Palestina. Den israelske ambassaden i Oslo
sende klagebrev til Utanriksdepartementet om boka. Sidan sende ambassadøren også
klagebrev til kulturministeren.



https://nn.wikipedia.org/wiki/Wien

Wien er hovudstaden i Austerrike og ein av dei ni delstatane i det føderale
landet. I mars 2004 hadde byen over 1,6 millionar innbyggjarar.

Wien er sete for mange internasjonale organisasjonar, som OPEC og IAEA, og er
dessutan den tredje SN-byen i tillegg til Genève og New York. Byen er eit viktig
transportknutepunkt med fire flyplassar, og blir òg vitja av mange turistar.
Elva Donau renn gjennom byen.

Byen oppstod som den romerske festningsleiren Vindobona. I 1278 blei han
senteret for det habsburgske riket, noko som har gjort at byen i dag er større
og meir praktfull enn plasseringa i dagens vesle Austerrike skulle tilseia.
Heile den indre byen blei utsett for store øydeleggingar under den andre
verdskrigen, men står nå på UNESCO si liste over verdas kulturarv.

Den indre kjernen blei bygd i mellomalderen. Fram til midten av 1800-talet
omkransa av festningsverk som kom til på fjorten- og femtenhundretalet for å
halda fiendar, i første rekkje tyrkarane, ute.

Etter kvart førte dei vernande murane til at byen nesten blei kvelt, ettersom
det ikkje fanst naturlege gjennomfartsvegar mellom bykjernen og omlandet. Frå
1809 til 1850 hadde ruinane av festningsverket stått uendra, men i 1857 let
keisar Franz Josef dei riva. Ettersom noko av det hadde vore 600 meter tjukt,
frigjorde ein eit enormt byggjeområde. Etter ein stor konkurranse blei forslaga
til tre prisvinnarar omarbeidde av regjeringa, og Ringstrasse blei til på
området. Det inneheld rundt 30 offentlege bygg, 38 statuar, 7 fontenar og 5
parkar.

I 1922 blei Wien utskilt frå Niederösterreich og blei ein sjølvstendig delstat.
Den sosialdemokratiske byregjeringa (Raude Wien) blei internasjonalt anerkjent
for sitt sosiale pionerarbeid. Det blei etablert eit solid sosialt
sikkerheitsnett og det blei bygd mange kommunale arbeidarbustader med høg
standard.

Den første republikken var prega av sterke motsetningar mellom den
kristeleg-konservative regjeringa og den sosialdemokratiske opposisjonen. Det
kulminerte med innføringa av den fascistiske «stenderstaten» i 1934, då hæren
blei bruka for å slå ned væpna motstand frå sosialdemokratiet (Oppstanden i Wien
i 1934). Under det kristeleg-fascistiske diktaturet blei Wien direkte underlagd
regjeringa og den sjølvstendige byforvaltninga nedlagd.

I 1938 let den austerrikskfødde tyske rikskanslaren Adolf Hitler den tyske hæren
marsjere inn i Austerrike og erstatta med det den meir sjølvstendige
"austrofascismen« med eit reint nazistisk styre som del av Stor-Tyskland. Dette
innebar blant anna forfølging av jødane, og mange »ariske" innbyggjarar i Wien
begynte å truge, plage og rane jødar og kaste dei ut frå husa sine.
Antisemittismen hadde vorte bruka politisk av høgresida i byen heilt sidan
århundreskiftet. Av dei knapt 185.000 jødiske wienbuarane blei ca. 120 000
tvinga til emigrasjon, ca. 60 000 blei myrda, og berre 5 243 av dei overlevde
andre verdskrigen.

Den 17. mars 1944 begynte luftangrepa mot Wien. Under desse blei over ein femdel
av byen øydelagd. Stephansdomen, der elles hadde unngått luftangrepa, blei òg
ramma av brann, men ikkje som følgje av kamphandlingar men derimot etter ei
plyndring. I april 1945 blei Wien erobra av den sovjetiske hæren.



https://nn.wikipedia.org/wiki/Sanremo

Sanremo eller San Remo er ein by i provinsen Imperia i regionen Liguria i Italia
med om lag 55 000 innbyggjarar. Han ligg ved kysten av Middelhavet heilt vest i
Liguria. Han vart grunnlagd i romartida og er ein kjend turistdestinasjon på den
italienske rivieraen. Årleg er det fleire kulturarrangement i byen, som Sanremo
Musikkfestival.

Byen vart grunnlagd som ein romersk busetnad (Matutia eller Villa Matutiana) og
voks tidleg i mellomalderen då innbyggjarane flytta opp i høgda og bygde ei borg
her for å verne seg mot plyndringstokta til sarasenarane.

Sanremo kom under grevskapet Ventimiglia og seinare inn under biskopane i
Genova, som i 1297 selde han til familiane Doria og De Mari. Han vart ein fri by
på andre halvdel av 1400-talet. Den gamle landsbyen som voks fram på Pignaåsen i
denne tida er særs godt bevart fram til i dag.

Sanremo klarte å halde seg sjølvstendige frå Genova i lange tider, men i 1753,
etter tjue år med harde kampar, vart Sanremo underlagt geneuesarane. Dei bygde
festninga Santa Tecla på stranda nær hamna. Festninga vart nytta som fengsel
fram til 2002 og vert i dag omforma til eit museum.

Etter den franske perioden under napoleonskrigane kom byen til Savoie i 1814 og
vart då annektert av Kongedømet Sardinia.

Byen voks seg større frå misten av 1700-talet og utover og turistindustrien kom
tidleg. Dei første hotella vart bygd og byen strekte seg langs kysten. På
1800-talet var det mange kjend namn som vitja byen, som keisarinne Elisabet av
Austerrike, tsar Nikolai I av Russland, Alfred Nobel, Italo Calvino, keisarinne
Maria Alexandrovna, som den russisk-ortodokse kyrkja var reist for i 1912 av eit
lokalt russisk samfunn.



https://nn.wikipedia.org/wiki/Polen

Polen (polsk Polska /ˈpɔl.ska/), offisielt Republikken Polen (polsk
Rzeczpospolita Polska /ˌʒɛt͡ʃ.pɔsˈpɔ.li.ta ˈpɔl.ska/) er eit land i Sentral-
eller Aust-Europa. Det ligg i midten av Europa og grensar i vest mot Tyskland, i
sør mot Tsjekkia og Slovakia, i aust mot Ukraina og Kviterussland, og i nord mot
Austersjøen, Litauen og den russiske Kaliningrad-eksklaven. Polen delar òg
sjøgrenser med Danmark og Sverige. Med ei flatevidd på 312 679,67 km² er Polen
verdas 69. største land. Folketalet i Polen er om lag 38,5 millionar menneske,
for det meste busette i byar.

Den fyrste polske staten oppstod i 966, med eit territorium som liknar på dei
moderne grensene til Polen. Landet vart eit kongedøme i 1025 og gjekk i 1569 inn
i ein langvarig union med Storhertugdømet Litauen og danna Det polsk-litauiske
samveldet. Samveldet vart oppløyst i 1795 då Polen vart delt mellom grannelanda
sine Russland, Preussen og Austerrike. Polen vann sjølvstendet sitt tilbake i
1918 etter fyrste verdskrig, men tapte det igjen under andre verdskrig, då
landet vart okkupert av Det tredje riket og Sovjetunionen. Etter krigen vart
Polen gjort om til eit sosialistisk «austblokkland» under sovjetisk kontroll. I
1989 kvitta Polen seg med sosialiststyret og landet vart uformelt kjent som «Den
tredje polske republikken».

I dag er Polen eit parlamentarisk demokrati som består av seksten voivodskap, og
er det sjette mest folkesette medlemsland i Den europeiske unionen. Landet er
dessutan meldem i NATO, SN, OECD, WTO og fleire andre internasjnonale
organisasjonar.

Forsøk på å forklåre etymologien til namnet «Polska» lukkast ikkje og opphavet
av det held fram med å vere usikkert. Sannsynlegvis kjem det frå eit folkenamn
«Polanie» (polanarar), som var ein vestslavisk stamme folkesett i det notidige
Stor-Polen, medan dette folkenamnet er avleidd av urslavisk *polje «åker» (jf.
polsk pole). Andre forfattarar stør at landsnamnet er direkte avleidd frå
*polje, medan «polanarar» aldri eksisterte sidan dei opptrer i skrivne kjelder
mykje seinare enn namnet «Polska» sjølv. Adjektivet polski «polsk» tydde
opphavleg «åker(s)-» og fekk moderne meining om lag i 1500-talet. Namnet
«Polska» vert danna antakeleg ved forkorting av ziemia polska («polsk land», jf.
latin terra Poloniæ og Hrvatska som har òg adjektivisk opphav).

Det tyske namnet «Polen» er etymologisk sett fleirtal av Pole «polakk» og vert
lånt av ei rekkje andre germanske språk, til dømes nederlandsk og alle tre
fastlandske skandinaviske språk. Engelsk, færøysk og islandsk brukar i staden
samansetjingar — Poland og Pólland. På norrønt het Polen Pulinaland. Dette
namnet opptrer i Soga om Didrik av Bern.

Som den fyrste leiaren i Polen reknar ein fyrsten Mieszko I (ukrona) som
regjerte 962-992. Giftarmålet hans med den tsjekkiske prinsessen Dubrawa av
Böhmen i 965 er anteke å ha påskunda kristninga av landet i fylgjande år. Sonen
deira, Bolesław I Chrobry, gjekk opp på tronen ved faren sin daude i 992 og
regjerte fram til dauden sin i 1025. Straks innan han døydde vart han krona av
biskopen i Gniezno (som var då truleg hovudstaden i Polen) og vert difor rekna
som den fyrste krona kongen av Polen. Under 1100-talet kom det etter Bolesław
III sin daude til ei oppdeling av landet i mindre landskap som var styrte av
hans born. Kort tid etter byrja interne kamper over tronen i Kraków som utvikla
seg til den mest viktige byen i landet. Denne perioden varte 160 år og la
vestlege landskap til rette for å kome under tysk kontroll. Władysław I Alnehøg
sameinte likevel riket og vert krona til konge av det sameinte Polen i 1320.

Det mellomalderlege kongeriket Polen gjekk i 1385 inn i personalunion med
Storhertugdømet Litauen for å verne seg mot Den tyske riddarordenen og
Storfyrstedømet Moskva. I 1569 vart ein realunion skapt mellom begge landa som
de facto tydde at Litauen utgjorde ein del av Polen. Denne tida vert kalla for
«det gylne hundreåret», medan det nyskapte landet vart kalla for Det
polsk-litauiske samveldet eller «Republikken av to nasjonar» (polsk:
Rzeczpospolita Obojga Narodów). Under 1500-, 1600- og 1700-talet auka suksessivt
makten til den polske adelen på kostnad av dei polske kongane, som til slutt
førte til administrativt og sosialt kaos. Det berømte uttrykket liberum veto
(latin for «fritt veto») har opphavet sitt i tida då ein enkelt adelsmann hadde
rett til å stoppe ei riksdagsavgjerd når absolutt semje om ei sak vart oppfatta
som grunnleggjande for at ho skulle verte handheva. Uttrykket polsk riksdag
stammar òg frå denne tida og vert brukt i dag om situasjonar der kaos og usemje
rår.

Mellom 1594 og 1649 braut fleire kosakkopprør ut i det polske riket som ætta frå
framfor alt religiøs forfylging av ortodokse ukrainarar av det katolske kyrkja
og den polske staten. Det siste opprøret førte til at Ukraina i 1654 slutta seg
til Russland. Ifylgje fredavtalen mellom Russland og Polen frå 1667 vart Ukraina
definitivt tilføyd Russland.

Ved slutten av 1700-talet vart det økonomisk og militært svake Polen delt ved
tre høve (1772, 1793 og 1795) opp mellom stormaktene Russland, Preussen og
Austerrike. Territoriet krympa ved begge fyrste delingane og gjennom den siste
delinga tok landet slutt å eksistere som sjølvstendig stat. Den polske nasjonen
fekk dernest forvalte og utvikle kulturen sin underjordisk, trass attvendande
russifiserings- og fortyskingskampanjar.

Tusenvis av polakkar vende seg til hærane til det revolusjonære Frankrike for å
kjempe for fridomen til nasjonen under flagga deira i dei polske legionane.
Napoleon I oppretta i 1807 Storhertugdømet Warszawa som var ein fransk
satellittstat. Polakkane forventa seg at storhertugdømet skulle vere det fyrste
steget innfor attoppretting av ein suveren polsk stat. Storhertugdømet Warszawa
vart likevel erobra av styrkene til den sjette koalisjonen i 1813 og etterpå
delt mellom Russland og Preussen etter Wienerkongressen i 1815. Under resten av
1800-talet tok fleire mislukka opprør plass, derav alle slost ned hardt
(1830-31, 1832, 1844, 1846, 1848-49, 1863-65, 1866, 1905). Polakkar tok del ogso
i opprør i andre statar som var direte eller indirekte retta mot nokon av Polen
sine tre okupasjonsmekter. Det var berre etter den fyrste verdskrigen då den
uavhengige, suverene polske staten vart attoppretta. Kampane i Polen slutta
likke fullt ikkje etter den fyrste verdskrigen. Det gjenfødde Polen ende opp
straks i konflikt med alle grannestatar over territoria som det hadde krav på.

Konflikten med Ukraina og deretter med Sovjetunionen var den mest alvorlege og
mest omfattande. Den polsk-sovjetiske krigen (1920-1921) slutta med ein polsk
siger. Den polske grensa mot Sovjetunionen vart fastsett i 1921 gjennom
fredsavtalen i Riga.

Etter at polske grenser vart fastsette, oppstod det mange politiske og etniske
problem – Polen var ein multietnisk stat som gjekk inn i konfliktar over grenser
med nesten alle grannane sine. Ved sida av den store polsk-sovjetiske krigen
kjempa polakkar mellom anna mot Litauen over Vilnius og mot Tsjekkoslovakia over
Zaolzie. Sjølv om militære operasjonar tok slutt i 1921, vart den tunge
politiske situasjonen behalden og påverkar framleis internasjonale forhold
mellom Poland og grannelanda.

Mai-kuppet 12.-14. mai 1926 overførte leiinga av Den andre polske republikken
til Sanacja-rørsla under Józef Piłsudski som innførte eit autoritært styre i
landet. Sjølv om Piłsudski døydde i 1935, kontrollerte Sanacja Polen fram til
byrjinga av den andre verdskrigen 1. september 1939, då Polen vart invadert av
og delt mellom Det tredje riket og Sovjetunionen, ifylgje dei hemmelege
klausulane i Ribbentrop-Molotov-pakten. Det polske territoriet var under delt
sovjetisk og tysk okkupasjon fram til juni 1941.

I denne perioden dreiv både tyskarane og sovjetarane forfylging av
lokalbefolkninga med særleg fokus på å råke den polske eliten. Kringom 200 000
vart avretta eller døydde i fangenskap, med dei to regima ansvarlege for omtrent
halvdelen kvar. Desse tala inkluderer om lag 50 000 menneske som vart avretta av
tyskarane hausten 1939, massemordet på den polske offiserseliten i Katyn våren
1940 og nesten 10 000 som vart skotne i ein hasteaksjon av NKVD etter Tyskland
invaderte Sovjetunionen i juni 1941, og personar som døydde som fylgje av
deportasjonen av sirka 315 000 menneske til sovjetiske arbeidsleirar i Sibir og
Kasakhstan.

Regimet til Adolf Hitler var særleg hardt mot den polske sivilbefolkninga. Av
alle land som var med i andre verdskrig, mista Polen den høgaste prosentdelen av
befolkninga si. Den tyske okkupasjonen kravde livet til 6 millionar polakkar,
halvdelen av dei polske jødar. Jødane utgjorde ved byrjinga av invasjonen om lag
10% av landet si befolkning, og rundt 90% av dei vart rydda ut. I tillegg kom
enorme materielle øydeleggingar, der mellom anna Warszawa vart jamna med jorda.

Etter krigen måtte Polen, som fylgje av den sovjetisk-britisk-amerikanske
Jaltaavtalen, gje avkall på store område i aust til Sovjetunionen, medan
grensene ti landet vart forskuva vestover. Det nye Polen vart 20% mindre enn før
krigen, og grenseendringane framtvinga migrasjonen av millionar av menneske –
polakkar, tyskarar, ukrainarar og jødar. Som fylgje av desse hendingane vart
Polen for fyrste gong i sin fleirkulturelle historie ein etnisk homogen stat.
Ein polsk minoritet finst framleis i grannelanda Ukraina, Kviterussland og
Litauen, so vel som i fleire andre land.

Makta i Polen vart overteken av ein sovjetkontrollert overgangsregjering gjennom
rigga val som gav makta til sosialist- og kommunistdrevne parti i samband med
frigjeringa frå Nazi-Tyskland under slutten av andre verdskrig. Landet var
utropt som ein sosialistisk folkerepublikk (offentleg namn 1947-1990: Polska
Rzeczpospolita Ludowa – «Folkerepublikken Polen» i 1947 etter kampar som kosta
ytterlegare 100 000 polakkar livet. Landet var under tida si som folkerepublikk
medlem av Warszawapakta og COMECON. Under autoritær leiing av Det sameinte
polske arbeidarpartiet (PZPR) heldt Polen fram med å vere sosialistisk
folkerepublikk de iure til 1990 (de facto 1989), då eit fritt, demokratisk land
var proklamert.

Under Stalin-perioden vart landet styrt med ganske repressive metodar. Etter
dauden til Stalin var ei viss reformering og liberalisering innført under
Władysław Gomułka. Etter 1968 vert misnøya med systemet kanalisert i ei
antisemitisk utreinsking og i 1970, etter opptøyane i hamnbyane Gdańsk, Gdynia i
Szczecin, der fleire demonstrerande arbeidarar vart daudskotne, vart Gomułka
avsett av Edward Gierek.

Gierek freista å modernisere industriet i landet gjennom vidløftige lån og
import, dette samstundes som misnøya mellom befolkninga auka og førte til ei
langvarig streikebølgje. I september 1980 vart Gierek avsett av partiet. Straks
deretter vert den frie fagforeininga og statborgarrettsorganisasjonen
Solidarność («Solidaritet») skapt under dei ville streikane, med Leninverven i
Gdańsk som sentrum. Til streikleiar vart Lech Wałęsa, den framtidige presidenten
i Polen, oppnemnd. Arbeidarane ved verven kravde å få forhandle med regjeringa i
direktesend TV for å minske moglegheitene til regjeringa å manipulere kravet. I
1981 vart general Wojciech Jaruzelski vald som partileiaren og 13. desember 1981
innførte han unntakstilstand for å attopprette kontrollen over landet og
antakeleg i eit forsøk å forhindre ein sovjetisk invasjon, liknande den frå
Ungarn (1956) og Tsjekkoslovakia (1968). Jaruzelski heldt fram med å vere ved
makta til samanbrotet av sosialismen i austblokka i 1989, var president under
overgangstida og gjekk av i 1990, då leiaren til «Solidaritet», Lech Wałęsa
tiltredde stillinga. Sidan dess har landet demokratisk styreform.

Under sosialistane lei landet av store brot av statborgarrett og demokrati,
ineffektiv produksjon og mangel på varer på markedet, som leidde til at
korrupsjon og svartebørssystem var permanente problem. All industri og alle
kommunikasjonsmiddel var statsåtte, med unntak for små handverk- og
handelsføretak. I motsetnad til Sovjetunionen og dei øvrige satellittstatar
heldt det meste av jordbruket fram med å vere privatått av sjølvstendige
småbrukarar. Ved overgangen til markedsøkonomi stilte mellom anna Verdsbanken
krav på sanering av økonomien. I dag har landet høg vokster mellom anna gjennom
utvidking av tenestsektoren og gjennom flytting av produksjon frå vestlege land.
Høg arbeidsløyse og låge lønner er ein av orsakane til at mange polakkar vandrar
ut til Vest-Europa, noko som i det siste vert oppfatta som ein av største
utfordringar for landet sin økonomi.

Polen gjekk med i NATO i 1999, i OECD i 1966, og i EU i 2004. Sidan dei
politiske endringane i 1989 har Polen tok del i fleire militære operasjonar
verda rundt som USA sin allierte.

Polens administrative inndeling har tre nivå. 16 voivodskap (landskap), som er
det høgaste nivået, vert delte inn i 379 powiatar (krinsar), som vidare vert
delte i 2 478 gminaar (kommunar). Dei noverande voivodskapa samsvarer ofte med
historiske regionar i landet og vert etablerte saman med powiatane i 1999, som
erstatning for gamle 49 voivodskap, sentrerte rundt og namngjevne etter
individuelle byar. Voivodskapa varierer i areal (frå under 10 000 km² til over
35 000 km²) og i befolkning (frå éin til over fem millionar innbyggjarar). Det
administrative styret av voivodskapa er delt mellom ein statsinnsett voivod
(guvernør), ei vald regional samling (sejmik) og ein internvald leiar for denne
samlinga.

Polen er eit forholdsvis stort land, men ein finn ikkje dei store klimatiske
variasjonane i landet. Vêret i seg sjølv varierer derimot ein del, både frå dag
til dag og frå årstid til årstid. Sommaren har som regel varme dagar og ikkje
altfor kjølige netter med temperaturar over 30 °C eller under 10 °C eit par
gonger i løpet sommaren. Torevêr er forholdsvis vanleg frå mai til august, og
innimellom kan vedvarande regn føre til flaum. I kystområda av Austersjøen går
derimot torebyene over i regnbyer, og temperaturen er noko lågare, rundt
16-20 °C. Fjellområda Karpatane og Sudetane kan få mykje torevêr og store
temperatursvingingar.

Hausten fører ofte med seg mykje fint vêr i store delar av Polen, inkludert
skogområda i sør og ved foten av Karpatane. Nedbørsmengdene minkar vanlegvis om
hausten, bortsett frå på kysten i nord som ofte får ein del yr. Temperaturane
held seg stort sett over frysepunktet til ut i november. Når vinteren set inn
vert det derimot skya og kaldt (ofte svært kaldt) med lett snøfall om lag
annakvar dag. Dei austlege og nordlege områda er som regel dekte av snø i januar
og februar, og sjølv langs Austersjøkysten kjem det vanlegvis snø, men sjeldan i
store mengder. Langs kysten kan det derimot blåse ein del om vinteren. Enkelte
vinterdagar kan temperaturen stige over 10 °C, særleg i sørlege område når ein
sørleg fønvind strøymer over fjellrekkjene der.

Våren er like tørr som hausten, og dette er tida på året med flest
klårvêrsdagar. Temperaturane kan derimot svinge ein god del, frå nesten
sommarlege temperaturar om dagen til frost om natta. Warszawa, som er
representativ for klimaet i store delar av Polen, har ein årleg nedbørsnormal på
555 mm, der om lag halvparten fell mellom mai og august.



https://nn.wikipedia.org/wiki/Nord-Amerika

Nord-Amerika er den nordlege delen av den amerikanske verdsdelen. Snevert
definert, noko som er vanleg på norsk, omfattar området berre Canada, USA og
Mexico. Det utvida omgrepet kan òg ha med Mellom-Amerika, Karibia og til og med
Grønland.

Bortsett frå ei tynn landgrense i sør mot Sør-Amerika er området omgitt av hav:
Stillehavet i vest, Atlanterhavet i aust, Det karibiske havet i sør og
Nordishavet i nord.

Kontinentet har store klimatiske motsetnader og raskt vekslande vêr. Dette
skuldast mellom anna nærleiken til det isdekte Polhavet i nord og mangel på
fjell som stenger luftutvekslinga nord-sør og påverknaden frå det varme
Karibiske havet i sør. Nær Newfoundland er det brå temperaturovergangar i havet,
noko som favoriserer danninga av lågtrykk. Den samanhengande nord–sørgåande
fjellkjeda frå Alaska til Mellom-Amerika pregar nedbørfordelinga og fører til
ein storstilt forstyrring i vestavindsbeltet, noko som òg er viktig for klimaet
i Nordvest-Europa. Beringsundet mellom Nord-Amerika og Asia er grunt og smalt
med fjell på begge sider. Her vert det utveksla lite havvatn og luft mellom
Stillehavet og Polhavet. Kystområda i vest får ikkje dei store og raske
vêromslaga som dei vidstrekte, uskjerma områda i aust får.

Langs kysten i nord er det ei brei stripe med tundraklima, medan ein lenger sør
har kontinentalklima, som dominerer over dei største områda. Det er snødekke
kvart år heilt sør til 40 ºN. Sør og aust i USA har ein temperert regnklima, men
òg her kan ein få såkalla «Northers» med kulde og snø som kan gjer stor skade.
Den subtropiske delen av vestkysten har middelhavsklima med tørre, solrike
somrar, men òg ofte tåke over det kalde kystvatnet. Passatvinden trekkjer
overflatevatnet mot vest slik at djupvatn strøymer opp ved kysten. I dei sørlege
sentrale områda av USA og i ein stor del av Mexico har ein steppeklima og til
dels ørkenklima, men det omfattar berre ein liten del av kontinentet.
Mellom-Amerika har hovudsakleg tropeklima med mykje nedbør.

Den høge havoverflatetemperaturen i Det karibiske havet og dei kringliggande
havområda i Atlanterhavet gjer at det lett kan oppstå tropiske orkanar som
særleg råkar kystområda og øyar i Karibia. Orkansesongen er på det høgaste i
tida frå august og ut oktober. Dei fuktige varme luftstraumane frå sør kjem i
konflikt med kalde luftstraumar frå nordvest og gjev ofte tornadoar, som
fullstendig kan rasere områda som vert råka. Mississippidalen er mest utsett.
Sterk vind som virvlar opp støv og sand skjer i dei tørre områda, særleg i
Mexico og Texas. Kombinasjonen sterk vind, kulde og snødrev gjev dei frykta
«blizzards» som ofte vert etterfølgd av kuldebølgjer som kan råke store område,
stundom heilt til Mexicogolfen.



https://nn.wikipedia.org/wiki/Hund

Hundar (Canis lupus familiaris) er tamme etterkomarar av ulv som har levd saman
med menneska i minst 14 000, kanskje 15 000 år. Hundane har utvikla seg til
mange ulike storleikar, fargar og former tilpassa eit utal arbeidsoppgåver. Dei
er sosiale dyr som kan trenast på ulike vis, mellom anna til å jakta (jakthund),
vakta på eigedom eller snusa seg fram til ulovleg narkotika
(brukshund/tenestehund), men dei gjer òg ein fin innsats utan trening som
turkamerat og skjødehund/familiehund. På grunn av dei sterke banda han viser til
eigaren sin, og alt det han kan utføra, blir hunden gjerne kalla menneskets
beste venn.

Dei eldste arkeologiske hundefunna er gjorte i Midtausten, og lenge trudde ein
det var der hunden først blei temd. Ny genetisk forsking har derimot vist at dei
første ulvane blei husdyr i Aust-Asia. Det blei snart tydeleg kva for ein nyttig
ny venn menneska hadde fått seg, og hunden spreidde seg raskt over resten av
verda saman med migrerande menneske. Han blei det einaste husdyret som gjorde
dette før koloniseringa tok til på 1400-talet.

Det er fleire innslag av hundar i gamle religionar, mellom andre Kerberos (gresk
mytologi) og Garm (norrøn mytologi).



https://nn.wikipedia.org/wiki/Guddom

Gud er ei nemning brukt om forestillinga om ei overnaturleg kraft eller eit
vesen som har stor makt over verda, og ofte er både allmektig, allvitande og
altnærverande. Ein skil mellom ein gud med liten bokstav, som kan vera ein av
fleire gudar, og Gud med stor bokstav, som då blir rekna som den einaste guden.
Tru på noko gudeleg kallar ein religion. Religionar har ofte fastsette måtar å
nærma seg den overnaturlege krafta på, ofte gjennom ulike seremoniar eller bøn.

Monoteisme inneber at det finst berre éin Gud, og/eller at den eine, sanne Guden
blir tilbeden under ulike namn i ulike religionar. Det er likevel verdt å merkja
seg at monoteistar i ein religion kan sjå – og ofte ser – den monoteistiske
guden i ein annan religion som ein falsk gud. Til dømes meiner mange kristne
fundamentalistar at guden Allah innan islam er ein falsk gud eller demon, sjølv
om nokre teologar og språkvitarar går gode for at Allah berre er det arabiske
ordet for Gud og ikkje noko bokstaveleg namn på ein særskilt muslimsk gud. Mange
jødar ser på den kristne Messias (det vil seia Jesus Kristus) som ein falsk gud.
Dei fleste kristne meiner at Bibelens Gud er den einaste, éin treeinig Gud og at
alle andre religionar tilber ein falsk Gud. Nokre meiner at alle gudar i andre
religionar i røynda er demonar i forkledning (sjå t.d. Andre korintarbrev, kap.
11, vers 14). Austleg religiøse og liberale kristne er meir opne for at folk som
har ei anna tru, tilber den same Guden som dei sjølve.

Polyteisme er ei tru på fleire ulike og delvis uavhengige gudar som gjerne har
ansvar for ulike særfelt og blir dyrka ulike stader eller av ulike personar. Det
finst svært mange polyteistiske religionar, til dømes norrøn åsatru, gammal
egyptisk gudelære og aztekisk gudelære. Hinduismen blir ofte kalla polyteistisk
ettersom det finst fleire guddommar der; mange hinduiske lærarar meiner likevel
at dei alle er ulike uttrykk for den same guden.

Panteisme inneber at Gud er universet og at universet er Gud. Panenteisme tyder
at Gud inneheld, men ikkje er det same som universet. Skilnadene mellom desse
kan synast underfundige, til dels unødige. Uttrykket panteisme kan òg brukast om
naturreligionar der ein meiner at Gud er i alt, og alt er Gud. Kabbala, jødisk
mystikk, målar eit panteistisk/panenteistisk syn på Gud som har brei oppslutning
innan hasidisk jødedom, særleg grunnleggjaren Baal Shem Tov. Dette er òg synet
til den liberale katolske kyrkja, teosofien, kosmoteismen, hinduismen, somme
delar av buddhismen og taoismen, saman med visse andre trusretningar og
enkeltindivid innan fleire trusretningar.

Teisme inneber at Gud er både transcendent og immanent – både utanfor verda og i
verda – Gud er uendeleg og uforklarleg, og samtidig til stades i kvardagen.
Katolsk teologi meiner at Gud er uendeleg enkel og utanfor tid og rom. Dei
fleste teistar hevdar at Gud er både allmektig (omnipotent), allvitande
(omniscient) og altnærverande (omnipresent), og at Gud er ein god Gud. Men denne
trua reiser spørsmål om Guds ansvar for ondskap og liding i verda (sjå: det
ondes problem). Nokre teistar tilskriv Gud ei sjølvbevisst eller målbevisst
innskrenking av eiga makt, vit og godskap. Open teisme hevdar derimot at det er
grenser for Guds makt. Ordet teisme blir av somme brukt om all slags gudstru,
anten det er monoteisme eller polyteisme.

Deisme inneber at Gud er utelukkande transcendent: Gud finst, men blandar seg
ikkje inn i verda meir enn det han trong for å skapa verda. I dette synet er
ikkje Gud menneskeliknande og svarer ikkje på bøner eller lèt det skje mirakel.

Dysteisme er ei form for teisme der Gud blir oppfatta som ondsinna. Dette er ein
konsekvens av det ondes problem. Dysteistiske overveiingar er vanlege innan
fleire slags teologiar, men det er ingen kjende kyrkjer som praktiserer
dysteisme. Sjå likevel satanisme (djevel-dyrking).

Ateisme er ei nemning brukt om det å ikkje tru på nokon gud. Agnostisisme
inneber at ein er usikker på om det finst nokon gud eller ikkje, eller at ein
beint fram er overtydd om at ein ikkje kan vita om gud(ar) eksisterer eller
ikkje.

Åsatrua var ein typisk indoeuropeisk polyteistisk religion der gudane hadde makt
og kunne, men ikkje var allmektige og allkunnige. Gudane levde om lag som
menneske, dei kjempa, elska, blei lurte og søkte visdom.

Odin, som saman med brørne Ve og Vilje skapte verda og dei første menneska, blir
ofte halden fram som den viktigaste norrøne guden. Det finst også andre gudar
som Idun og Balder. Men soger og namnetradisjonar tyder på at Tor og Frøy/Frøya
var viktigare for folk flest. Tor var ein vêrgud medan Frøy og Frøya var gudar
for grøde. Offer til desse gudane ville kanskje blidgjera dei slik at ein fekk
godt vêr og gode avlingar.

Jødedommen, kristendommen og islam ser på Gud som eit vesen som skapte verda og
herskar over universet. Gud blir oftast sett på som heilag (fri frå synd og
ikkje forderveleg), rettvis (rettferdig, rett, og sann i alle avgjerder),
sjølvstyrande (med urokkeleg vilje), allmektig (omnipotent), allvitande
(omniscient), altelskande (omnibenevolent), og altnærverande (omnipresent).

Jødar, kristne og muslimar oppfattar ofte Gud som ein personleg Gud, med ein
vilje og personlegdom. Men mange rasjonalistiske filosofar i desse religionane i
mellomalderen, blant dei Maimonides, meinte at ein ikkje skulle sjå på Gud som
personleg, og at slike personlege eigenskapar hos Gud berre er meint som
metaforar. Somme meiner framleis at desse oppfatningane er rette, men blant
lekfolk i dag er det lita merksemd om dette.

I austleg kristendom er det ei grunnleggjande sanning at Gud er personleg, og
ein snakkar såleis om dei tre personane i Den Heilage Treeininga. Det vert òg
understreka at Gud har ein vilje, og at Gud og Son Hans tar to viljar –
guddommeleg og menneskeleg – sjølv om desse aldri er i konflikt.

Den hebraiske Bibelen (Tanákh i jødedommen, Det gamle testamentet i
kristendommen) karakteriserer Gud ved følgjande eigenskapar: «Herren Gud er ein
miskunnsam og nådig Gud; langt frå sinne og stor av godskap og sanning; lèt
gjera miskunn til dei tusen [ledd], forlèt misgjerning og overtrinn og synd; men
lèt ei den skuldige ustraffa. [Gud] heimsøkjer misgjerningane åt fedrar på born
og på borns born, på tredje leddet og på fjerde [leddet].» (2. mos. 34:6–7)

Den hebraiske Bibelen inneheld ingen systematisk teologi: Det blir ikkje gjort
noko forsøk på å gje ei filosofisk eller streng definisjon av Gud, eller på
korleis Gud opptrer i verda. Bøkene forklarar aldri Guds vesen uttrykkjeleg, og
dette ser ein til dømes i Andre mosebok med Guds påstand «du kan ikkje sjå
åsynet mitt, for inga menneske kan sjå meg og leva» (2 Mos 33:20). Ingen stad i
den hebraiske Bibelen blir orda allmektig, allkunnig eller allkjærleg brukt for
å definera Gud på systematisk vis.

Sjølv om skrifta ikkje gjer systematisk reie for Gud, blir det gjeve eit poetisk
bilete av Gud og samhøvet hans til menneska. Ifølgje bibelhistorikaren Yehezkal
Kaufmann var den viktige nyvinninga ved bibelsk teologi å framstilla ein Gud som
bryr seg om folk, og som bryr seg om korvidt folk bryr seg om Han. Folk flest
meiner Bibelen inneheld menneska sitt syn på Gud, men den jødiske teologen
Abraham Joshua Heschel omtalar den bibelske guden som «antropopatisk», som tyder
at Bibelen er Gud sitt syn på menneska og ikkje omvendt.

På liknande vis inneheld Det nye testamentet heller ingen systematisk teologi:
Det blir ikkje gjort noko forsøk på å gje ei filosofisk eller streng definisjon
av Gud, eller på korleis Gud opptrer i verda. Det nye testamentet gjev likevel
ein indirekte teologi ved å hevda at Gud vart menneske og jamvel var Gud fullt
ut, i personen Jesus Kristus, og at Han seinare sende Den Heilage Ande. I dette
synet blir Gud nokon som ein kan sjå og ta på, og som kan snakka og te seg på
vis som menneska lett kan oppfatta, samstundes som Han forblir utomjordisk og
usynleg. Dette synest som eit radikalt brot med gudssynet i den hebraiske
Bibelen. Utsegnene om Guds vesen i Det nye testamentet vart etter kvart utvikla
til læra om Den Heilage Treeininga.

Kabbalá (jødisk mystikk) inneber at Gud er korkje ånd eller kropp. I staden er
Gud skaparen av båe to, men er sjølv ingen av dei. Men viss Gud er så ulikt
skaparverket, korleis kan det så finnast samhandling mellom Skaparen og det
skapte? Dette spørsmålet leia kabbalistane til å sjå føre seg to sider ved Gud;
(a) Gud sjølv, som i sanning er uråd å kjenna, og (b) den openberre sida av Gud
som skapte og opprettheld universet og samhandlar med menneska på ein personleg
måte. Kabbalistar meiner desse to sidene ikkje er motstridande men utfyllande.

Mange tidlege kristne helgenar og mellomalderfilosofar argumenterte for såkalla
apopatisk teologi, ei tilnærming til kunnskap om Gud gjennom negative
attributtar. Ein skulle til dømes ikkje seia at Gud er til stades, for alt ein
trygt kunne seia var at Gud ikkje er fråverande. Ein skulle ikkje seia at Gud er
vis, men ein kunne seia at Gud ikkje er uvitande. Ein skulle ikkje seia at Gud
er Éin, men ein kunne seia at det ikkje er fleire sider ved Guds vesen. Slike
utsegner kan kallast for negativ teologi.

Jødar, muslimar og ei lita mengd kristne er unitære monoteistar. Det store
fleirtalet av kristne har vore og er framleis trinitære monoteistar.

I moderne hinduisme er brahman det som ligg bak røynda. Brahman er oversanseleg
og går over grensene for det vi kan røyne. Dei fleste hinduar tilber ikkje det
formlause brahman, men ei meir konkret gudsform, som Visjnu, Sjiva eller
Murugan. I nokre tradisjonar er slike gudsformer sett på som ei tolking av
brahman «med form», som ein tilber fordi det er svært vanskeleg å dyrka noko så
oversanseleg som brahman. Motsett meiner andre tradisjonar at gudsforma dei
dyrkar er brahman og ikkje berre ei tolking av det.

Debatten om brahman sin grunnhått er mindre viktig i folkeleg hinduisme. Hinduar
flest tilber gudane det er vanleg å dyrka i dei ulike gruppene dei høyrer til
utan å tenkja på sambandet mellom desse gudane og brahman. Slike gudar kan vera
knytte til ein stad, eit yrke, ein kaste, ei ætt, eit høve, osb. Mellom anna
dyrkar ein Ganesja i samband med byrjingar, Sarasvati i samband med utdanning,
Visjvakarman om ein er smed og Aravan om ein er transseksuell. Desse gudane tarv
ikkje vera mannlege. Devi, modergudinna, som er kjend under ulike former og
namn, er dyrka av mange som den største krafta i verda.

I religionar med mange gudar har dei ulike gudane ofte ansvar for spesielle
oppgåver som vêret (til dømes den [[norønne guden Tor), somme for kjærleik (til
dømes den greske guden Eros). Andre gudar hadde ansvar for fleire disiplinar,
som den egyptiske guden Thoth), som hadde ansvaret for skrivekunsten,
matematikk, biologi, osb.

Dei fleste trusretningar gjev òg rom for at det eksisterer andre og mindre
mektige åndelege vesen, og kallar dei slikt som englar, helgenar, djinnar,
demonar og devaer.

Teologi er studiet av religiøs tru. Teologar søkjer å forklara og systematisera
tru, og somme uttrykkjer sin eigen erfaring med det guddommelege. Teologar
stiller spørsmål som Kva er Guds natur? Kva tyder det at Gud er Den Eine? Kva
inneber det at folk trur på Gud som ei toeining eller treeining, og kva tyder
desse omgrepa? Er Gud utanfor verda eller ein del av verda, eller ei blanding?
Kva er forholdet mellom Gud og universet, og mellom Gud og menneska?

I sin Metafysikk drøftar Aristoteles meininga med «vesenet i skapningen».
Aristoteles meiner at «vesen» først og fremst viser til dei Urørde Kreftene, og
tilskreiv ei slik til kvar av rørslene i himlane. Kvar Urørd Kraft grublar
stadig over si eiga grubling. Det som derimot passar i meininga «skapning» ved å
ha krafta til rørsle i seg sjølv, rører seg av di kjennskapen til si eiga Kraft
gjer at det sjølv etterliknar denne Krafta.

I det viktige verket hans Antikrist angrip Nietzsche tysk skriftlærd kristendom
for det han kalla omdefineringa (transvalueringa) deira av sunne, instinktive
verdiar. Han overgjekk dei agnostiske og ateistiske tenkjarane frå
opplysningstida som meinte at kristendommen kunne vera alt frå ein falsk
religion til at han av apostelen Paulus i romarriket medvite var fremja som ein
ibuande dårleg og undergravande religion som ein fordekt hemn etter dei romerske
øydeleggingane av Jerusalem og tempelet under jødekrigane. Men i Antikrist
tilkjennegjev Nietzsche ei påfallande høg oppfatning av Jesus Kristus og hevda
at dagens skriftlærde lèt vere å leggja merke til mannen Jesus, berre til si
eiga utlegging av Kristus. Ifølgje den amerikanske skribenten H. L. Mencken
meinte Nietzsche at religionen til dei gamle grekarane i klassisk tid gjekk
kristendommen ein høg gang fordi den framstilte sterke, heltemodige og kloke
menneske som førebilde og ikkje freista å svartmåle sunne, naturlege ønskemål
som til dømes skaparevne og diktning.

Nietzsche sitt arbeid har òg blitt verdsett som religiøst
«avprogrammeringsverkty» slik som i boka Which Way Western Man? av den tidlegare
amerikanske presten og medgrunnleggjaren av borgarrettsorganisasjonen ACLU,
William Gayley Simpson. I dette storverket gjer han på grundig teologisk vis
greie for korleis Nietzsche let han sjå lyset frå Darwin og overvinna den
forstyrra «slavemoraliteten» som var innprenta i han av samfunnet og religiøst
likesinna.

Prosessteologi er ei tankeretning påverka av den metafysiske prosessfilosofien
til Alfred North Whitehead frå byrjinga av 1900-talet. Open teisme, ei teologisk
røyrsle som tok til på 1990-talet, liknar men er ikkje identisk med
prosessteologi.

I begge syn er Gud ikkje allmektig i den klassiske tydinga av eit tvingande
vesen. Røynsla er ikkje samansett av stoff som varer evig, men av hendingar på
rad og rekkje som gjev erfaring. Universet er kjenneteikna av prosessar og
endringar som den frie vilja utfører. Sjølvråderett kjenneteiknar alt i
universet, ikkje berre menneske. Gud og skapningar vert skapte og skapar saman.
Gud kan ikkje tvinga noko til å skje, men påverkar berre utføringa av denne
universelle frie vilja ved å by fram moglegheiter. Sjå elles det som står om
prosessteologi, open teisme og panenteisme.

I same gata som prosessteologi og open teisme ligg trua på eller ønsket om at
menneska vil skapa ein Gud, til dømes ut frå arbeidet med kunstig intelligens.
Science fiction-forfattaren Arthur C. Clarke sa i eit intervju at det kan henda
vår rolle på denne planeten ikkje er å tilbe Gud, men å skapa han.

Ein annan variant av denne hypotesen er at menneska eller eit utval av menneske
av seg sjølve vil skapa eller utvikla seg til ein ettermenneskeleg Gud. For
nokre døme på dette, sjå kosmoteisme, transhumanisme, prometeisme og teknologisk
singularitet.

Nokre ganske nye trusretningar og bøker framstiller Gud som utomjordisk liv.
Mange av desse meiner at intelligente vesen frå ei anna verd har vitja Jorda i
tusenvis av år og har påverka utveklinga av våre religionar. Somme av desse
hevdar at profetar eller messiasar vart sende til Jorda utanfrå for å læra
menneska moral og oppmuntra sivilisasjonen vår til vekst og utvekling.

Fideismen hevdar at alle forsøk på å prova om Gud finst eller ikkje, er
feilslåtte fordi ein tru på Gud nettopp er avhengig av tru og ingen rasjonelle
argument eller prov. I dette synet er Guds eksistens eit åndeleg spørsmål i
motsetnad til eit intellektuelt spørsmål. Fideistar viser gjerne til
skriftstader som støtte for synet deira, til dømes hebrearbrevet 11:6.

Ordet «gud» kjem frå norrønt goð, guð, urgermansk guđom. Den opphavlege meininga
og opphavet til det germanske ordet har vore sterkt omdiskutert, men det er ei
viss semje om den rekonstruerte proto-indoeuropeiske forma *ǵhutóm, som er
passiv perfektum partisipp av rota *ǵhu-, som truleg tyder «skjenk»
(alkoholhaldig drikke) eller «offer». Samanlikn med vedisk sanskrit hu-, «å
ofra», og gresk khu-, kheu-, germansk geutan, angelsaksisk gēotan «å tømma».

Sambandet mellom desse tydingane er truleg «å tømma ein skjenk». Ei anna mogleg
tyding av *ǵhutóm er «påkalling», beslekta med sanskrit hūta.

Ordet god vart brukt for gresk theos og latin deus i germanske omsetjingar av
Bibelen, først i den gotiske omsetjinga av Det Nye Testamentet ved Ulfilas.

Utviklinga av dansk og norsk rettskriving var dominert av kristelege tekstar.
«Gud» med stor forbokstav blei først brukt om det jødisk-kristne gudsomgrepet,
men inneber no alle monoteistiske gudsomgrep, jamvel omsetjinga av arabisk
Allah.

I tidleg moderne omsetjingar av Bibelen vart tetragrammaton, JHVH, («dei fire
bokstavane») skrivne med store bokstavar som IEHOUAH eller JEHOVAH. Ein eldre
skrifttradisjon var å omsetje JHVH til «Herren», Elohim til «Gud», Adonay JHVH
og Adonai Elohim til «Herren Gud», og kurios ho theos til «Herren Gud» (i Det
nye testamentet).

Bruken av stor forbokstav som i eigennamn er halden ved like for å skilja
omgrepet av ein einskild Gud frå heidne guddomar eller, i kristendommen, falske
gudebilete, der liten forbokstav blir nytta framleis og tilsvarar bruken av
latin deus.

Også pronomen som henviser til Gud blir ofte skrivne med store forbokstavar,
tradisjonelt i tredjeperson hankjønn, så som «Han» og «Hans». I nyare tid brukar
somme òg hokjønn om Gud – «Ho» og «Hennar» – og andreperson om den personlege,
nære Gud: «Du» og «Din».

Namna Gud, God og Gott er dei skandinaviske, engelske og tyske eigennamna for
guddomen i monoteistiske religionar. Det finst forskjellige namn på Gud i ulike
religiøse tradisjonar:



https://nn.wikipedia.org/wiki/Gresk

Gresk (gresk: Ελληνικά, IPA [e̞ˌliniˈka], Hellensk) er ei eiga grein av
Indoeuropeiske språk med ein dokumentert historie på 3 500 år, slik at det er
det eldste kjente nolevande språket i den indoeuropeiske familien. I dag vert
språket snakka av om lag 15 millionar menneske i Hellas, Kypros, Bulgaria,
Albania og Tyrkia. Det finst òg mange greske immigrantsamfunn over heile verda,
som til dømes i Melbourne i Australia som har det tredje største urbane greske
folkesetnaden i verda, etter Aten og Thessaloníki.

Gresk har vorte skrive med det greske alfabetet, som var det fyrste til å
innføre vokalar, sidan 1000 f.v.t. i Hellas og sidan 400 f.v.t. på Kypros. Før
dette vart det skrive med linear B i Hellas og kypriotisk stavingsskrift på
Kypros. Gresk litteratur har ei historie på nærare 3000 år.

Dei mykenske grekarane var dei fyrste gresktalande som kom til det greske
fastlandet, kring 2000 fvt. Dei breidde seg sidan til øyane omkring og
vestkysten av Mellom-Asia. Dei ulike førgreske språka er med ei samnemning kalla
egeisk. Mange ord er lånte inn i gresk frå egeisk, som ein enno ser i stadnamn
(Korinthos, Athenê o.a.).

Den mykenske gresken (sein bronsealder) er den eldste gresken som me har
skriftlege kjelder frå. Vitnemål har me berre i brotstykke, etter innskrifter på
leirtavler frå utgravingar i Knossos på Kreta og i Pýlos på Peloponnes. Dei er
skrivne med stavingsskrift, kalla linear B. Dei er tidfeste til kring 1200 fvt.
Kring 1100 fvt. kom store omskifte i Hellas. I 1150 fvt. vart den siste mykenske
borga øydelagd. Sidan fylgde utvandringar og nedgangstid, kalla dei mørke
århundra (1150-750 fvt.), som er utan skriftlege kjelder.

Den hellenistiske tida (333-31 fvt) varar frå makedonaren Alexander den stores
styring og fram til den fyrste romerske keisaren, Augustus (31 fvt-14 evt).
Alexander den store skapa eit gresk storrike frå Hellas til Afghanistan. Då
Alexander døydde, fall riket saman og kløyvde seg i ulike kongedøme der gresk
vart styringsmålet. Med seg til dei nye busetjingane hadde grekarane sitt
levevis og mål. Greskt vart eit verdsmål. På 300-talet voks eit einskapleg
greskt mål fram som var bygt på det attiske målføret, men med nokre attiske
særdrag utskifte. Dette vart kalla koiné (ἡ κοινὴ διάλεκτος), og er mellom anna
det Nytestamentet vart skrive på. Ei fylgje var at dei andre greske målføra
måtte vika i skrift og tale, om ein ser bort frå dei litterære kunstmåla.

Keisartida (31 fvt-600 evt). I tida 200-167 fvt hadde romarane lagt under seg
det meste av den kjende verda, og etter sjøslaget ved Actium i 31 fvt då
Octavianus (sidan Augustus) slår Antonius og Kleopatra, var det eit endemål for
romersk framtrenging i aust. I 30 fvt legg Roma under seg Egypt, og Antonius og
Kleopatra tek livet sitt. Endå dei greske områda kom under romersk styring,
heldt gresk fram med å vera styringsmålet i den austlege delen av det romerske
riket.

Det greske alfabetet voks fram i Hellas mellom 750 og 700 fvt etter fønikisk
mønster og kløyvde seg snart i ulike utgåver. Det fønikiske alfabetet hadde
ikkje bokstavar for sjølvlyd (vokalar), utan 22 bokstavar for medlyd
(konsonantar). Dei fønikiske bokstavane som stod for laryngalar og halvsjølvlyd,
lydverdiar som ikkje fanst i gresk, vart difor nytta til bokstavar for sjølvlyd;
og vart med det ein høveleg reiskap for eit ikkje-semittiskt mål som gresk.

Frå det khaldeiske alfabetet fekk etruskarane sitt alfabet, som det latinske er
bygt på.



https://nn.wikipedia.org/wiki/Donau

Donau (i antikken Danuvius, på gresk i antikken Ἴστρος eller Istros, slovakisk
Dunaj, ungarsk Duna, kroatisk Dunav, serbisk og bulgarsk Дунав/Dunav, rumensk
Dunărea, engelsk og fransk Danube, tysk Donau) er den nest lengste elva i Europa
(etter Volga) med ei lengd på 2 888 kilometer. Ho har sitt utspring i
Schwarzwald sør i Tyskland der dei to elvane Brigach og Breg renn i hop, og på
vegen ned til Svartehavet renn ho gjennom hovudstadane Wien, Bratislava,
Budapest og Beograd. Elva renn gjennom, eller grensar til, ti land: Tyskland,
Austerrike, Slovakia, Ungarn, Kroatia, Serbia, Bulgaria, Romania, Moldova og
Ukraina. I tillegg omfattar nedslagsfeltet til elva desse landa: Italia, Polen,
Sveits, Tsjekkia, Slovakia, Slovenia, Bosnia-Hercegovina, Montenegro,
Republikken Makedonia, Moldova og Albania.

Donaudeltaet, der Donau renn ut i Svartehavet, er det største og best bevarte
elvedeltaet i Europa.

Donau har i fleire hundreår vore ei viktig transportåre, og er det framleis i
dag, og ho var lenge ei av grensene til Romarriket. Den tidlegare statsdanninga
Austerrike-Ungarn omfatta store delar av dei landa Donau renn gjennom. Difor
vert Austerrike-Ungarn ofte kalla Donau-monarkiet.

Dei forskjellige namna til elva kjem av det urindoeuropeiske ordet *dānu, som
tyder «elv». Andre store europeiske elvar med same rot er mellom annan Donets,
Dnepr, Dnestr, Don i Russland og Don i England.

Havgåande skip kan segle opp Donau frå Svartehavet til Brăila i Romania og
elveskip kan gå vidare til Kelheim i Bayern i Tyskland; mindre fartøy kan så gå
vidare oppover elva til Ulm i Tyskland. Om lag 60 av sideelvane er òg
framkommelege for diverse fartøy.

Etter at Rhinen-Main-Donau-kanalen vart opna i Tyskland i 1992, har elva vore
ein del av vassvegen over kontinentet frå Rotterdam ved Nordsjøen til Sulina i
Svartehavet (3 500 km). I 1994 vart Donau ein del av dei alleuropeiske
korridorane, vassvegar i Sentral- og Aust-Europa som kravde store investeringar
dei neste ti til femten åra. Om lag 100 millionar tonn varer vart transportert
på Donau i 1987. I 1999 vart det derimot vanskeleg med transport på elva etter
at NATO bomba tre bruer i Serbia. Oppryddinga vart ferdiggjort i 2002. Den
mellombelse pontongbrua som hemma skipsfarten vart til slutt fjerna i 2005.

Ved Jernporten renn Donau gjennom eit juv som dannar grensa mellom Serbia og
Romania. Her er det bygd to vasskraftverk, eit i juvet, og eit 60 km nedanfor. I
juni 2006 var det rekordstor vassføring ut frå desse demningane med 15 400 m³/s.

Det er bygd tre kanalar frå Donau: Donau-Tisa-Donau-kanalen (DTD) i regionane
Banat og Bačka (Vojvodina, nord i Serbia); den 64 km lange
Donau-Svartehav-kanalen, mellom Cernavodă og Constanţa (Romania) stod ferdig i
1984, og korta ned avstanden til Svartehavet med 400 km.
Rhinen-Main-Donau-kanalen (rundt 171 km) stod ferdig i 1992, og knytte Nordsjøen
til Svartehavet.

Donaudeltaet har stått på UNESCO si verdsarvliste sidan 1991. Våtmarksområdet
(som òg står på Ramsar si liste) inneheld store flokkar med trekkfuglar,
inkludert den utryddingstrua dvergskarven (Phalacrocorax pygmaeus). Fleire
kanalar og endringar av elveleiet trugar deltaet.

Sjølv om kjeldeelvane til Donau i dag er relativt små, er Donau geologisk sett
ei mykje eldre elv enn Rhinen, som òg har nedslagsfelt i sørlege delar av
Tyskland. Sidan Rhinen er den einaste elva med utspring i Alpane som renn
nordover mot Nordsjøen finst dei ei usynleg linje som deler store delar av
Sør-Tyskland. Denne linja vert stundom kalla Det europeiske vasskiljet.

Før den siste istida i pleistocenperioden, starta Rhinen ved den sørvestlege
enden av Schwarzwald, medan vatnet frå Alpane som i dag renn ut i Rhinen, rann
austover i den såkalla Urdonau. Delar av dette gamle elveleiet, som var mykje
større enn dagens Donau, kan ein framleis sjå (no utan vatn) som djupe dalar i
Dei schwabiske Alpane. Etter at den Øvre Rhindalen var erodert endra vassvegane
i Alpane retning, og rann ut i Rhinen.

Sidan Dei schwabiske Alpane stort sett består av porøs kalkstein (karst), og
sidan Rhinen ligg lågare i terrenget enn Donau, så fører undergrunnselvar mykje
vatn frå Donau til Rhinen. Om sommaren, då Donau ofte har lita vassføring, kan
ho forsvinne heilt gjennom desse undergrunnselvane ved to stader i Dei
schwabiske Alpane, kalla Donauversickerung (Donausluket). Det meste av dette
vatnet kjem opp att berre 12 km lenger sør ved Aachtopf i Tyskland, og her renn
det om lag ut 8 500 liter per sekund. Dette vatnet renn ut i Bodensjøen, og
dermed vidare med Rhinen. Det europeiske vasskiljet gjeld då altså berre for
vatnet som renn vidare frå dette punktet, og berre dei dagane av året då Donau
har nok vatn til å kome seg forbi sluka i Donauversickerung.

Sidan desse store undergrunnselvane eroderer mykje av den omliggande
kalksteinen, reknar ein med at det øvre leiet av Donau ein dag vil forsvinne
heilt, og etter kvart bli ein fullstendig del av Rhinen, eit fenomen kalla
elvetjuveri.

Området rundt Donau inneheld spor av nokre av dei tidlegaste menneskekulturane,
den donausk-neolittiske kulturen, som inkluderer den bandkermaiske kulturen. Frå
åra 2000-5000 fvt. finn ein spor av Vučedol-kulturen, kjend for keramikken sin,
og Vinča-kulturen langs Donau. Elva var ein del av Limes Germanicus (grensa mot
Germania) for Romarriket.

I 1998 vart Den internasjonale kommisjonen for vern av Donau (International
Commission for the Protection of the Danube River) (ICPDR) oppretta. ICPDR
består av 13 medlemsland (Tyskland, Austerrike, Tsjekkia, Slovakia, Slovenia,
Ungarn, Kroatia, Bosnia-Hercegovina, Serbia, Bulgaria, Romaina, Moldva og
Ukrain) og EU. ICPDR vernar ikkje berre sjølv elva, men heile nedslagsfeltet,
som inkluderer sideelvane hennar og grunnvasskjelder. Målet til ICPDR er å
sørgje for berekraftig bruk av vatnet, inkludert konservering, betring, og
rasjonell utnytting av vatnet til fordel for landa og folka i Donauområdet.

Donau er nemnd i tittelen til den vidkjende valsen til den austerrikske
komponisten Johann Strauss, An der schönen, blauen Donau (Ved den vakre, blå
Donau). Valsen vart komponert då Strauss reiste nedover Donau, og er i dag kjend
over heile verda og mykje brukt som ein voggesong.

Ein annan kjend vals om Donau er Valurile Dunărij av den rumenske komponisten
Ion Ivanovici (1845–1902), som tok publikum med storm då han vart framført ved
Verdsutstillinga i Paris i 1889.

Den tyske tradisjonen for landskapsmaling, Donauskulen, vart utvikla i
Donaudalen på 1500-talet.

Den mest kjende boka som skildrar Donau er kanskje meisterverket Donau av
Claudio Magris (ISBN 1-86046-823-3).

Donau er drikkevasskjelda til om lag ti millionar menneske. I Baden-Württemberg
i Tyskland kjem om lag 30 % (i 2004) av drikkevatnet til området mellom
Stuttgart, Bad Mergentheim, Aalen og distriktet Alb-Donau i reinsa form frå
Donau.

Som «Korridor VII» i EU er Donau ei viktig transportåre. Etter opninga av
Rhinen-Main-Donau-kanalen knyter elva Svartehavet saman med industrisentera i
Vest-Europa og hamna i Rotterdam. Vassvegen er konstruert for å ta store
innlandsfartøy (110x11,45 m), men mykje større fartøy kan segle langs store
delar av elva. Donau er delvis kanalisert i Tyskland (5 sluser) og Austerrike
(10 sluser). Ein har føreslått og byggje fleire sluser for å ta unna meir
transport, men dette er foreløpig ikkje gjort noko meir med på grunn av
miljømessige omsyn.

Nedanfor Freudenau-slusa i Wien, er berre Donau kanalisert ved
Gabčíkovo-demninga, nær Bratislava og ved dei to vasskraftverka ved Jernporten.
Desse slusene har større dimensjonar (liknande slusene i den russiske elva Volga
med 300x30 meter). Frå Jernporten og nedover renn elva fritt mot Svartehavet,
ein avstand på rundt 860 km.

Donau er knytt saman med Rhinen-Main-Donau-kanalen ved Kelheim, og med
Wiener-Donaukanal i Wien. Bortsett frå enkelte andre sideelvar er dei største
framkommelege sideelvane Drava, Sava og Tisza. I Serbia er òg eit kanalnettverk
knytt til elva, kalla Dunav-Tisa-Dunav-kanalane.

Fiske i Donau, som var svært viktig i mellomalderen, har avtatt kraftig dei
siste åra. Enkelte fiskarar er framleis aktive visse stadar langs elva, og i
Donaudeltaet er fiske framleis ein viktig industri.

Av viktige turiststader langs Donau finn ein mellom anna Wachaudalen,
nasjonalparken Donau-Auen i Austerrike, naturparken Obere Donau i Tyskland,
Kopački rit i Kroatia, Jernporten og Donaudeltaet i Romania.



https://nn.wikipedia.org/wiki/Claude_Louis_Hector_de_Villars

Claude Louis Hector de Villars, Prince de Martigues, Marquis så Duc de Villars,
Vicomte de Melun (8. mai 1653–17. juni 1734) var den siste store generalen til
Ludvig XIV av Frankrike og ein av dei mest briljante kommandørane i fransk
militærhistorie, ein av berre berre seks marskalkar som har vorte forfremma til
generalmarskalk av Frankrike.

Villars vart fødd i Moulins (i dagens Allier) i ein adeleg, men fattig familie.
Faren var diplomaten Pierre de Villars. Han gjekk inn i den franske hæren i
1671. Han utmerkte seg 20 år gammal i omleiringa av Maastricht i 1673 under den
fransk-nederlandske krigen og etter det blodige slaget ved Seneffe eit år
seinare vart han forfremma til mestre de camp (oberst) i eit kavaleriregiment.

Den neste forfremminga tok tid, trass i god teneste under Turenne, den store
Condé og Luxembourg og den aristokratiske bakgrunnen hans. Årsaka var at han
hadde vorte uvenner med den mektige Louvois, men han vart omsider gjort maréchal
de camp i 1687.

Mellom dei nederlandske krigane og danninga av Augsburg-ligaen, var Villars, som
kombinerte militærtenesta si med diplomatverksemd, tilsett i eit uoffisielt
oppdrag for hoffet til Bayern, og der vart han vener med kurfyrste Maximilian II
Emanuel av Bayern.

Han vendte attende til Frankrike i 1690 og fekk kommandoen over eit kavaleri i
armeen i Flandern, men mot slutten av den store allianse-krigen reiste han til
Wien som ambassadør.

Det var den neste krigen som gjorde Villars kjend. Han starta med slaga i
Friedlingen (1702) og Hochstadt (1703) og enda med Denain (1712). For deltakinga
si i slaget ved Friedlingen fekk han marshalate, og for å roe opprøret i
Cévennes fekk han Saint-Esprit-ordren og tittelen hertug. Friedlingen og
Hochstadt var nytteslause sigrar, og felttoga som dei var ein del av bra preg av
mange tapte høve. Heideren til Villars starta derfor i år 1709 då Frankrike,
tilsynelatande hjelpelaus, med stor innsats klarte å forsvare seg sjølv.

Dette året vart han tilkalla for å kommandere hovudarmeen som stod mot prins
Eugene av Savoie og Marlborough på den nordlege grensa. Under svolten gjennom
vinteren delte han dei ynkelege rasjonane med soldatane sine. Då felttoget
starta, let gamle marskalk Boufflers seg frivillig tene under han, og etter det
fryktelege slaget ved Malplaquet, der Villars vart alvorleg skadd (av ei
muskettkule i kneet), klarte han å fortelje kongen: «Om det gjer Gud til lags å
gje deira majestet sine fiendar nok ein slik siger, er dei ferdige.»

To felttog passerte utan eit slag og med lite framdrift for invasjonsstyrkane,
men til slutt klarte Marlborough å manøvrere Villars ut av dei kjende Ne plus
ultra-linjene og forsvarseffekte såg ut til å ha forsvunne. Men Boufflers gjorde
eit siste forsøk, den engelske kontingenten og den store leiaren deira trekte
seg attende frå leiren til fienden, og Villars, som framleis leid av skaden han
hadde fått i Malplaquet, utmanøvrerte og slo Eugène i eit avgjerande slag i
Denain. Denne sigeren redda Frankrike, sjølv om krigen drog ut enno eit år lagns
Rhinen, der Villars tok Landau, leia storminga av Freiburg og forhandla
Rastatt-traktaten med prins Eugène.

Villars spelte ei viktig rolle i politikken i regjeringstida som den viktigaste
motstandaren til kardinal Dubois, og berre minnene frå opprøret i Montmorency
hindra han frå å verte Connétable de France. Han deltok på slagmarka for siste
gong i den polske arvefølgjekrigen (1734), med tittelen generalmarskalk av
armeane til kongen, som Turenne hadde hatt før han. Han var no over 80 år gammal
og etter å ha starta felttoget med stor iver, døydde han i Torino den 17. juni
1734.



https://nn.wikipedia.org/wiki/Rwanda

Rwanda er ein republikk i Afrika, som grensar mot Kongo, Uganda, Tanzania og
Burundi.

Rwanda var tidlegare ein del av Tysk Austafrika. Etter første verdskrigen blei
området som dekker dagens Rwanda og nabolandet Burundi avstått som krigsutbytte
til Belgia. Under belgisk styre blei minoritetsgruppa kalla tutsiar det leiende
lokale folkeslaget. U 1931-32 blei identitetsmerke som viste etnisk tilhøyring
innført i området. Etter andre verdskrigen blei Rwanda framleis styrt av Belgia,
men under eit SN-leia program som skulle leia til sjølvstende. Frå 1958 var det
uro og opprør i landet, fram til landet fekk sjølvstende i 1962. Republikken
blei då heilt dominert av den største folkegruppa, hutuar. Tutsifolket i landet
blei undertrykt og freista fordrive fleire gonger gjennom 60-, 70-, og 80-åra. I
1973 tok den dåverande forsvarsministeren Juvenal Habyarimana kontroll over
landet i eit militærkupp, og sat som president fram til han blei drepen i ein
flystyrt utanfor hovudstaden Kigali den 6. april 1994.

Dei neste hundre dagane blei opp mot ein million tutsiar drepne og mishandla i
eit koordinert folkemord. Ein fredsbevarande styrke frå SN som var i landet for
å støtta ein fredsavtale mellom den tidlegare regjeringa og tutsi-opprørsgruppa
Front Patriotique Rwandais (RPF). Ingen utanfrå greip inn for å stoppa
massakrane før RPF tok kontroll over Kigali i juli 1994. Den militære leiaren
deira, Paul Kagame, blei seinare vise-president og etterkvart president i
Rwanda.

Klimaet i Rwanda er tropisk regnklima med nedbør fordelt over størstedelen av
året, men minst i tida mai-augst. Regelmessig årleg tørketid gjev savanneklima i
delar av landet, mest utprega i aust. I blant kan det kome lengre tørkeperiodar.
Den geografiske fordelinga av nedbøren er prega av den kompliserte topografien
og årsnedbør på 1000-1500 mm er vanleg. Temperaturen varierer særs lite frå
månad til månad og middeltemperaturen er kring 20 °C i omkring 1500 meters høgd,
og i fjella kan det kome både frost og snø. Særleg i den tørre årstida kan det
vere store skilnad på dag- og nattetemperaturen. Rubona har ein årleg
nedbørsnormal på 1179 mm.

Nokre av Rwanda sine miljøproblem er avskoging med etterfylgjande jorderosjon,
utarming av jorda og ei utbreidd tjuvjakt. Nesten all elektrisitet vert
produsert av vasskraft, som er bra for miljøet.

Aids er eit stort helseproblem og i 2001 var nesten 9 % av den vaksne
folkesetnaden smitta.

Rwanda er inndelt i tolv prefektur (på fransk prefectures, på kinyarwanda
prefegitura):



https://nn.wikipedia.org/wiki/Lauv

Lauv, lauvsblad eller lauvblad er i botanisk meinig dei flate og meir eller
mindre tynne blada på lauvtre, buskar eller planter.

Lauvet er som oftast grønt av di fargen i det dominerast av kloroplastar som
syter for fotosyntesen, det vil seie den prosessen som som går føre seg i lauvet
ved at energien i solljoset nyttast til å produsere glukose av vatn og
karbondioksid. Lauvet fungerer òg som hovudorgan for fordampinga av vatn og
utvekslinga av gassar frå plantene eller trea til lufta ikring. Lauvet har
ørsmå, usynlege opningar i seg, spalteopningar, som det vanlegvis finst flest av
på undersida, og som er slik tillaga at dei opnast og lukkast ved hjelp av det
indre væsketrykket ettersom kor mykje fukt det er i lufta kring treet eller
planta, rørslene i vatnet i treet eller planta og kor mykje vatn treet eller
planta kan take opp frå jorda. Det tek om lag 15 minutt å opne eller lukke
spalteopningane. Fordampinga av vatn frå lauvet er nyttig av di dette held
spalteopningane opne, slik at lauvet kan take inn den mengda av karbondioksid
frå lufta som trengst for å halde fotosyntesen i gang.

Eit lauv eller lauvblad har ei bladplate som er festa til stengelen på planta
eller kvisten på treet ved hjelp av bladstilken og bladfoten, den nedste parten
av bladstilken. Hjå gras og skjermplantane er bladfoten forma som eit slags
hylster, ei slire, og hjå vier og erteplantar som små bi-blad, kalla øyreblad.
Bladplata er vanlegvis flat og tynn, og kan vere lik på båe sider, såkalla
isolaterale blad, som til dømes hjå gras og liljer, eller over- og undersida kan
vere ulike, såkalla dorsiventrale blad, som på dei fleste tofrøblada plantene.

Mange tre og planter feller lauvet og går inn i ei kvileperiode ei tid av året,
i til dømes i Noreg i haust- og vintertida, då det ikkje er nok ljos, vatn og
varme til å halde prosessane i trea eller plantene i gang på optimalt vis. Nytt
lauv veks deretter ut att når tilhøva har vorte gunstigare, i Noreg om våren
eller tidleg på sommaren.

I tillegg til lauvet har tre og plantar òg andre former for blad, ofte i andre
fargar enn grønt. Desse ymse typane blad har spesialiserte funksjonar og er
gjerne svært omdanna, og vert difor ikkje rekna som lauv, men har sine eigne
nemningar. Døme på dette er bladtorner, lågblad (ufullstendig utvikla,
skjellforma blad på knoppar eller på underjordiske rotstenglar), høgblad,
blomeblad (kron- og begerblada på blomar), fruktblad (blad som ber frøemna i
blomene), pollenblad (mjølberar eller støvberar, som produserer og ber pollen,
blomemjøl, altså sædcellene), eller frøblad (dei aller fyrste blada som gror ut
av frøa til frøplantane).

Ordet lauv vert òg nytta om ornament og vedheng som er kjenneteikna ved å vere
forma som eit slags lauv, til dømes på søljer og andre smykke.



https://nn.wikipedia.org/wiki/Jordskokk

Jordskokk (lat. Helianthus tuberosus) er ei fleirårig urt i korgplantefamilien.
Planta kjem frå Nord-Amerika og blir dyrka for rotknollane.

Knollane er ujamne og liknar litt på store ingefærrøter. I motsetnad til dei
fleste andre knollar inneheld dei ikkje karbohydratet stive, men inulin (må
ikkje forvekslast med insulin). Difor er jordskokk ei viktig kjelde for
industriell framstilling av fruktose. Det gjer òg at dei lett blir til mos ved
koking og at nokre lett får tarmgass av dei.

Jordskokken blei dyrka av urfolk i Nord-Amerika. Europearane oppdaga han då den
franske oppdagaren Samuel de Champlain fann dyrka jordskokk ved Cape Cod i 1605.
Knollane har vore viktig i nokre europeiske samfunn som dyrefôr og som
menneskeføde. Planta vart i stor grad konkurrert ut av potetene da dei kom ut på
1700-talet.

Jordskokken finst i vill tilstand i Noreg langs kysten frå Østfold til
Vest-Agder.

Knollane har tynt, gulfiolett skal og lyst, sprøtt og saftig fruktkjøtt. Dei er
næringsrike og har ein søtleg, nøtteaktig smak.

Jordskokk vert ofte rekna som ein sunn grønsak. Og har dei siste åra fått ein
viss renessanse med auka sal. Jordskokk inneheld inulin, ca. 6 mg vitamin C, 560
mg kalium, 4,5 g kostfiber, 78 % vann, 0,0 g feitt og 253 kJ tilført energi per
100 gram matvare. Jordskokk er kalorifattig sidan han ikkje inneheld stive.
Inulin er eit karbohydrat som ikkje påverkar blodsukkernivået, og jordskokk kan
difor vere veleigna i kosten til diabetikarar.

Inulin vert rekna som eit kostfiber som har god verknad på tarmhelsa ved å
favorisere dei sunne bifidio-bakteriane og hemme patogene bakteriar i
tjukktarmen.

Jordskokk aukar også opptaket av kalsium, B-vitamin og andre mineral. Jordskokk
er saman med sikori den viktigaste kjelda i industriell utvinning av
fruktooligosakkarid.

I Tyskland vert 90 % av jordskokkavlinga nytta til brennevin. I Baden har ein
laga slikt brennevin sidan slutten av 1800-talet. Kjende merke er
«Topinambur-Branntwein», «Topinambur», «Topi», «Rossler» og «Borbel».

I Noreg i 2010 var omsetninga av jordskokk hjå BAMA (ein leiane aktør på frukt-
og grønsaksmarknaden) på om lag 40 tonn, av dette var 8 tonn produsert i Noreg.
I tillegg vart det omsett jordskokk direkte frå dyrkarane til restaurantnæringa
og forbrukarane.



https://nn.wikipedia.org/wiki/Jorda

Jorda, også kalla Tellus, Gaia, den blå planeten, terra (frå latin) og verda, er
den tredje planeten frå sola og er den største steinplaneten i solsystemet.
Jorda er om lag 150 millionar kilometer unna sola. Jorda har ein naturleg
satellitt kalla månen, og jorda er den einaste planeten i universet der ein veit
med visse at det finst liv.

Men sjølv om sju tidelar av jordyta er dekt av sjøvatn, utgjer dette vatnet
berre ein femtidels prosent av massen til planeten (sjå infoboksen til høgre).
Det vanlegaste stoffet i verda er perovskitt, som står for om lag halvparten av
jordmassen.

Den vanlegaste teorien er at jorda og dei andre planetane i solsystemet oppstod
for kring 4,5 til 5 milliardar år sidan frå ei kosmisk gass- og støvsky av same
type som dei såkalla globulane som det finst mange av i Mjølkevegen.

Ved kondensasjon vart støvskya omforma til ei roterande diskosforma skive der
gass- og støvpartiklane vart konsentrert i sentrum og danna sola. I mindre
klumpar vart det danna planetar som alle roterer same veg kring sola. Jorda og
dei andre planetane må ha vore etter måten kjølige då dei vart danna og
temperaturen var truleg ikkje høgare enn 1000-1500 °C. Ved denne temperaturen
var dei fleste stoffa faste, berre nokre få edelgassar var i gassform ved desse
lågare temperaturane, og forsvann difor i stor grad ut i rommet. Samansetninga
til jorda er difor prega av låge edelgasskonsentrasjonar, men elles ei
grunnstoffsamansetjing som ikkje skil seg særs frå resten av solsystemet (og
stjerner).

For å få skilt ut den tunge metalliske kjernen og den lette jordskorpa frå ein
opphavleg kald, homogen klote, må jorda ha gått gjennom ein intens
oppvarmingsfase, bortimot smeltepunktet for jarn. Energi til oppvarminga kan
stamme frå fleire kjelder, fyrst og fremst spalting av radioaktive stoff (særleg
kaliumisotopen 40K) og gravitasjonsenergi. Òg månen kan ha spela ei rolle mellom
anna ved at han tidlegare gjekk i ei bane nærare jorda og med di skapte langt
større tidvassbylgjer.

Dei ulike mekanismane medverka samla til å varme opp jorda slik at ho gradvis
vart differensiert. Dei tyngre stoffa sokk inn mot sentrum og skapte kjernen,
dei lettare fann vegen mot overflata og danna skorpa. Dei eldste
skorpebergartane ein finn på jorda har ein alder på om lag 3,8 milliardar år.
Jordatmosfæren er òg i stor grad danna ved ein stendig «lekkasje» av flyktige
stoff (gassar, damp) frå det indre av jorda. Fritt oksygen, som no er ein
livsviktig del av atmosfæren, vart tilført gradvis, fyrst og fremst gjennom
fotosyntesen til cyanobakteriane og seinare plantene . Dei tidlegaste spora av
liv (bakteriar, algar) kan påvisast 3,5–3,0 milliardar år tilbake. Den gradvise
auken av oksygeninnhaldet i atmosfæren gjorde det etter kvart mogeleg for den
sterke utviklinga av livsformer, fyrst i havet og seinare òg på land.

Overflata til jorda har eit areal som dekkjer om lag 510 millionar km², og av
dette er kring 148 millionar km² land, inkludert innsjøar og elvar. 362
millionar km² er hav. Fordelinga mellom land og hav på jorda er særs ujamn, og
berre 16 % av den sørlege halvkula er landområde.

Den verkelege grensa mellom landmassane og havområda går på yttersida av
kontinentalsokkelen, der kor kontinentalskråninga dannar overgangen til
djuphavet. Den innbyrdes plasseringa til kontinenta vert stendig endra.
Endringane skjer gradvis og med ei årleg forskyving på nokre få centimeter. Det
er ikkje enkelt å sjå desse endringane direkte, men ein kan merke sekundære
verknader i form av jordskjelv og vulkanutbrot. I tillegg vil klimatiske tilhøve
påverke kvar kystlinene går. Om ein smeltar all isen på Antarktis og Grønland
vil til dømes havoverflata stige med kring 70 meter og store låglandsområde vil
liggje under vatn.

Dei største havdjupa på jorda finn ein nesten utelukkande langs djuphavsgropene,
som er smale trau nær land eller parallelt med øybogar som Aleutane, Kurilane
eller den indonesiske øybogen. I Stilhalevet fylgjer djuphavsgropene nesten
kystlinene heile vegen rundt som ein ring. I Atlanterhavet har ein ikkje
djuphavsgroper. Langs midthavsryggene vert havet grunnare. Desse undersjøiske
fjellkjedene er breie og takka fjellryggar over dei omkringliggande
djuphavsslettene. Midhavsryggene består utelukkande av vulkansk materiale, og
berre dei høgaste toppane stikk opp av havet som vulkanøyar, til dømes Jan
Mayen, Island, Asorane og Bouvetøya, som alle ligg langs Atlanterhavsryggen.

Kontinenta består av meir eller mindre oppbrukne grunnfjellsplater, omgjevne av
ustabile foldesoner. Sidan kambrium har ein hatt fire foldesystem: den
kaledonske orogenesen i silur og devontida, den hercynske orogenesen i karbon-
og permtida, den mesozoiske orogenesen i jura- og kritt-tida, og den alpine
orogenesen frå slutten av mesozoikum og i tertiær. Dei høgaste fjella på jorda i
dag finn ein i den alpine foldsona, med mellom anna Mount Everest på 8850 meter
over havet. Dei største havdjupa finn ein utanfor land eller øyar der yngre
foldesoner går langsetter kystane. Den djupaste er Marianergropa austom
Marianane på 11 035 meter under havet. Høgdeskilnaden mellom den høgaste
fjelltoppen og den største havdjupna er kring 1/642 av diameteren til jorda ved
ekvator.

Ein kan berre studere det indre av jorda gjennom indirekte metodar. Sjølv dei
djupaste gruvene og borehola når berre nokre få kilometer ned i den ytre
jordskorpa, som utgjer om lag 1 % av jordradien, som er om lag 6360 km. Mellom
anna kan ein studere jordskjelvbylgjene som forplantar seg gjennom dei ulike
bergartane for å finne ut noko om strukturen til det indre av jorda. Ein har òg
studert meteorittar og naboplanetane våre i rommet, som truleg er danna av det
same urmaterialet som jorda, samt andre metodar.

Jordkula er roterande og difor svakt samantrykt og er bygd opp av fleire
konsentriske lag. Laga vert tyngre og tyngre mot sentrum og kan grovt sett
delast inn i tre: jordskorpa, mantelen eller kappa og kjernen.

Jordskorpa består av to hovuddelar: havbotn- og kontinentalskorpa.
Kontinentalskorpa er om lag 35 km tjukk i gjennomsnitt, men kan vere opp til
60-70 km tjukk under unge fjellkjeder. Havbotnskorpa er langt tynnare og i snitt
berre 8-10 km tjukk. Havbotnskorpa består hovudsakleg av basaltisk lava og mørke
gabbrobergartar med eit tynt topplag av djuphavssediment.

Innanfor jordskorpa strekkjer mantelen seg ned til om lag 2900 km og grensar til
kjernen. Ofte deler ein inn mantelen i ein øvre, midtre og nedre del. I den øvre
delen finn ein hovudsakleg peridotittar og grønaktige olivinsteinar av same type
som ein av og til kan finne som små klumpar inneklemt i jordskorpebergartane
(t.d. i Møre og Romsdal). Her finst òg den tunge bergarten eklogitt, som òg er
kjend frå djupe røter av fjellkjeder på jordoverflata.

Djupare nede i mantelen aukar temperaturen og trykket, og grunnstoffa vert
konsentert i mindre plasskrevande mineral. Om lag 410 km nede vil til dømes
olivin omdannast til det tyngre mineralet spinell og ved 660 km vert spinellen
igjen omdanna til det enno tyngre perovskitt. I overgangane mellom desse sonene
aukar snøggleiken til jordskjelvbylgjene. Perovskitt er truleg det mest
utbreidde mineralet på jorda og vert erstatta av post-perovskitt i ei djupn på
2600-2700 km, som er 200 km over grensa mot kjernen.

Den nedste delen av mantelen på djupner frå 1000 til 2900 km er særs tjukk og
kjemisk sett lik den øvre mantelen. Ein finn her meir jarn og sulfid.
Undergrensa vert kalla Gutenbergs diskontinuitet.

Kjernen består av ein ytre flytande, og ein indre fast del, med ein
mellomliggande overgangssone på om lag 140 km. Kjernen har særs høg tettleik.
Den ytre delen består truleg av silisium, metallisk jarn, i tillegg til ein del
nikkel og andre metall. I den indre kjernen trur ein at det må vere område jern
og noko nikkel.

I tillegg til denne tredelinga i skorpe, mantel og kjerne, har ein ved hjelp av
jordskjelvebylgjene vist at det om lag 100 km nede og ned til om lag 250 km
finst ein noko «blautare» mantel, fordi mantelen her er særs nær smeltepunkta
til bergartane. Dette «blaute» laget blir kalla astenosfæren. Over astenosfæren
ligg den øvste delen av mantelen og skorpa, som er eit meir stivt skal og vert
kalla litosfæren. Dei om lag 100 km tjukke litosfæreplatene kan «gli» oppå
astenosfæren, som ligg under. Rørslene i platene skapar dramatiske hendingar på
jordoverflata som jordskjelv, vulkanisme og fjellkjededanning.

Ein kjenner til dei fysiske eigenskapane til jorda ved å sjå på
tyngdeakselerasjon ved overflata og gravitasjonskonstanten, som ein kan rekne ut
gjennomsnittstettleiken til jorda ut frå. Ved å sjå på jamdøgnspunkta kan ein
rekne ut tregleiksmoment og tyngdefordelinga gjennom jorda. Seismiske data gjev
informasjon om diskontinuitetsflater i jorda og elastisitetskonstantane gjennom
jorda. Ved å måle varmestraumane kan ein finne fordelinga av radioaktive
grunnstoff i jorda.

Tettleiken til kontinenta er 2,75 g/cm³, mot kring 2,9 g/cm³ for havbton. Den
gjennomsnittlege tettleiken til jorda er 5,5 g/cm³, og ved sentrum av jorda er
han så høg som ca. 13,5 g/cm³.

Den gjennomsnittlege temperaturgradient i den øvre delen av kontinenta er om lag
30 °C/km, men han minkar raskt. Temperaturen ved grensa mellom mantelen og
skorpa er truleg kring 800 °C. I det indre av jorda trur ein temperaturen er om
lag 4000–5000 °C, som gjev ein gjennomsnittleg temperaturgradient for heile
jorda på om lag 0,6–0,8 °C/km.

Då platetektonikken fekk gjennombrotet sitt på slutten av 1960-talet. kunne ein
forklåre mange storstilte geologiske trekk på jorda. Romforsking har òg gjeve
mykje vitskapleg material og kunnskap, òg om det indre i jorda og dimed om dei
geologiske prosessane på jordoverflata.

Alfred Wegener framsette på byrjinga av 1900-talet kontinentaldriftshypotesen,
som skulle skape debatt gjennom fleire tiår. Wegener viste at mange merkverdige
faktorar ved klimatilhøva i eldre tider lettare kunne forklarast ved at
kontinenta hadde flytt på seg. Mellom anna kunne tydelege, men spreidde spor av
ei (ca. 300 millionar år) gamal istid på den sørlege halvkula best forklårast
viss landområda på den tida hadde vore føydd saman til eit enkelt samanhengande
superkontinent, Pangea.

Ein annan, nyare og like viktig hypotese er havbotnspreiinga, som vart
føreslegen i byrjinga av 1960-åra. Han går ut på at jordskorpa under verdshava
og øvste delen av mantelen (litosfæren) sprekk opp langs midten. Glødande
lavamasser blir danna under litosfæren, trengjer opp i sprekksonene, storknar og
byggjer dimed opp dei veldige midthavsryggene, samstundes med at havbotn på båe
sider glir ut til sidene. Havbotnen vert altså kontinuerleg skapt langs
midthavsryggene, og alderen til havbotnen vil auke jamt med avstanden frå ryggen
til båe sider.

Kontinentaldrifta, havbotnspreiinga og den konstante verdien til jordradien er
alle tekne vare på i platetektonikken. Jordoverflata er delt opp i store plater
som flytter seg i høve til kvarandre. Der dei glir frå kvarandre oppstår ein
såkalla spreiingsakse eller midthavsrygg. Der dei kolliderer, vil havbotnsdelane
av platene ofte pressast under dei kontinentale delane, slik det skjer rundt det
meste av Stillehavet. Desse områda vert kalla subduksjonssoner og ein finn der
gjerne djuphavsgroper der havbotnsplata vert bøygd og søkk ned innunder
kontinentalplata.

Områda der platene kolliderer er òg markerte som intense jordskjelvsoner, der
kollisjonsspenningane blir utløyst som plutselege brot i bergartane. Så lenge
litosfæreplatene er i rørsle, vil kollisjonssonene representere risiko-område;
Himalaya, Kaukasus, Alpane, Andesfjella og dei øvrige unge fjellkjedene og
øybogane kring Stillehavet er alltid potensielle jordskjelvsområde.



https://nn.wikipedia.org/wiki/Verdsveven

Verdsveven (engelsk World Wide Web eller berre the Web) er eit nettverk av
hypertekst-sider (websider) på Internett. Han er i dag den mest brukte tenesta
på nettet, og er gjerne dét dei fleste meiner når dei snakkar om å bruka nettet.

Ei webside ligg på, eller vert generert av, ein webtenar. Webtenarane
kommuniserer med brukarane sine nettlesarar for å levera innhaldet av dei sidene
brukarane ber om (i daglegtale «går til» eller «vitjar»). Hypertekst-innhaldet
er pakka inn i formateringskodar som fortel nettlesaren korleis han skal
presentera tekst og grafikk (og eventuelt lyd) for brukaren.

For å kunna visa ei webside som ligg på Verdsveven, treng nettlesaren ein URL
(Uniform Resource Locator), til dagleg kalla «web-adresse». Eit døme på ein URL
er http://nn.wikipedia.org/wiki/Verdsveven.

Andre typar filer (enn hypertekst) kan òg knytast til Verdsveven,
t.d. PDF-dokument, vanleg tekst eller bilete. Ei webside kan òg fungera som
«portal» til heilt andre funksjonar på Internett, t.d. filoverføring eller
e-post.

Alle som vil, kan leggja ut materiale på Verdsveven. Ein treng berre ei
datamaskin og ei Internett-tilkopling. Det finst nesten ingen sensur eller
kontroll av det som vert publisert. URL-ane til sider ein vitjar ofte, kan ein i
dei fleste nettlesarar lagra i ei liste av favorittar. Men for å finna fram i
dei mange millionane av andre sider, er det nyttig å bruka ein søkjemotor.

Internett var allereie svært utbreidd i universitets- og forskings- (og
programvareutviklar-)miljø før Verdsveven vart funnen opp. (Dei 10 000
datamaskinene som var knytte saman via ARPANET og BITNET i 1987, hadde vakse til
100 000 i 1989 og over ein million i 1992.) Dei mest brukte tenestene var på den
tida m.a. diskusjonsgrupper, gopher, ftp, IRC og e-post.

Den første nettlesaren for hypertekst kom i november 1990, frå sveitsiske CERN
(Conseil Européen pour la Recherche Nucléaire). Dei ante potensialet i
oppfinninga og kalla tenesta «World Wide Web» (verdsvid vev) eller berre «www».

Den 15. januar 1992 vart tenesta gjort offentleg tilgjengeleg, og i løpet av det
neste halvanna året vart det sett i drift om lag 50 webtenarar rundt omkring i
verda. Etter kvart utgjorde dette ein «kritisk masse», og Verdsveven vart med
eitt den mest effektive måten å finna informasjon på Internett på.

I løpet av 1993–1994 vart det publisert mange millionar websider for firma,
vitskaplege institusjonar og ikkje minst privatpersonar over nesten heile verda,
og dette var truleg den viktigaste grunnen til at folk flest fekk augo opp for
Internett rundt midten av 90-talet.

Berre på om lag 1/3 av webtenarane ligg det informasjon fritt tilgjengeleg for
alle. På 1/3 er innhaldet reservert for registrerte brukarar, og på resten er
det ikkje noka innhald av generell interesse å snakka om, det er stort sett
søkjemotorar og peikarar til andre webtenarar, pluss websider med personleg
innhald eller meldingar om at «innhaldet er uferdig».

Forsøk på å rekna ut kor mange brukarar Verdsveven har, har kome fram til ulike
svar. Internet World Stats rekna i 2004 ut at 812 931 592 menneskje har tilgang
til Verdsveven, og at 286 642 800 (35%) av desse brukar engelsk, 105 736 200
(13 %) kinesisk, 66 763 800 (8 %) japansk og 55 887 100 (7 %) spansk.



https://nn.wikipedia.org/wiki/Tastaturoppsett

Tastaturoppsett er ei nemning på måten tastane på eit tastatur er organiserte.
Datamaskinar kjem med mange ulike slag tastaturoppsett for å tilfredsstilla
brukarar av ulike språk, og folk med ulik smak. Vanleg engelskspråkleg oppsett
vert kalla QWERTY, kalla etter dei seks bokstavane til venstre på øvste
bokstavlina. Vanlege norske tastatur har dei same bokstavane der og kan soleis
òg kallast QWERTY. Det finst ulike nasjonale variasjonar over dette (sjå
nedanfor), men det finst og heilt ulike alternativ. Det mest vidgjetne og
utbreidde er Dvorak forenkla tastatur.

Denne artikkelen er avgrensa til ulike oppsett av vanlege alfanumeriske
datamaskintastatur med 102 til 105 tastar. For andre typar tastatur, kan du sjå
på tastatur.

Tastar merkte med ein blokkbokstav kan skriva både majusklar (store bokstavar)
og minusklar (småe bokstavar) ved å nytta «shift» (ofte merkt «↑») eller «Caps
Lock». «↑» kan òg nyttast til å få fram symbol som står oppe til venstre på ein
tast. For å få fram symbola nede til høgre på tastane, må ein halda nede «Alt
Gr».

Ein del tastatur er forma med tanke på å vera lettare å nytta, ved at tastane er
plasserte meir gjennomtenkt enn på QWERTY-variantane. Det mest kjende
alternativet av denne typen er Dvorak Simplified Keyboard. Dvorak har namn etter
August Dvorak som var den som utvikla oppsettet. Dvorak reduserer fingerrørslene
og legg stor vekt på større veksling mellom høgre og venstre hand enn QWERTY.
Det klarar oppsettet særleg gjennom å ha alle vokalane til venstre og dei mest
nytta konsonantane til høgre. (Sjå Dvorak for meir informasjon.)

Maskiner i Republikken Kina (Taiwan) nyttar ofte tastatur av type Zhuyin
(bopomofo). Dette er USA-amerikanske tastatur med bopomofo tastmerking. Mange
har dessutan merking for Cangjie-metoden. Cangjie er standardmetoden for
hurtigtasting på tradisjonell kinesisk. Bopomofo-typen av tastatur har tastane
plassert i leksikografisk rekkjefylgd (tilsvarande alfabetisk rekkjefylgd), frå
toppen og nedover og frå venstre til høgre.

Merkinga for dei tre tastingsmetodane er vanlegvis trykt slik på tastaturet for
tradisjonell kinesisk: Zhuyin (oppe til høgre); Cangjie (nede til venstre); og
Dayi (nede til høgre).



https://nn.wikipedia.org/wiki/Spansk

Spansk (au kjent som kastiljansk) er eit ibero-romansk språk, og det tredje mest
snakka språket i verda. Det er morsmålet for omkring 352 millionar menneske,
eller 417 millionar viss ein inkluderer òg dei som ikkje har spansk som morsmål
(i fylgje estimat frå 1999). Majoriteten av den spansktalande befolkninga lever
i Latin-Amerika.

Spansk er eit av dei offisielle språka i dei sameinte nasjonane, Den afrikanske
unionen, Den europeiske unionen og i USA. I tillegg er spansk eit offisielt
språk (og det viktigaste språket) i 20 land: Argentina, Bolivia, Chile,
Colombia, Costa Rica, Cuba, Den dominikanske republikken, Ecuador, El Salvador,
Ekvatorial-Guinea, Guatemala, Honduras, Mexico, Nicaragua, Panama, Paraguay,
Peru, Puerto Rico, Spania, Uruguay og Venezuela.

Spansk er òg talemål i Andorra, Belize, Canada, Gibraltar, Israel, Nord-Marokko,
Dei nederlandske Antillane, Filippinane, USA, Trinidad og Tobago og Vest-Sahara.
Den nærskylde varianten jødespansk blir i dag særleg tala i Tyrkia (fram til
andre verdskrigen òg i Hellas og andre stader på Balkan), men òg i nokon grad i
Israel og nokre av kystbyane i Marokko — den sistnemnde staden under namnet
haquetía.

Spansk grammatikk har stor formrikdom. Spansk har to kjønn og eit verb har om
lag femti bøyingsformer i båe modusane, men ingen kasus og ei avgrensa
pronomenbøying.



https://nn.wikipedia.org/wiki/Maur

Maur er hovudsakleg små insekt som utgjer ein familie av årevenger. Dei er i nær
slekt med kvefsane, særleg stikkekvefs og Scoliidae. Maur er av nokre rekna med
i overfamilien Vespoidea, av andre som ein eigen overfamilie, Formicoidea.

Dei er om lag litt over 1 cm lange. Det finst over 9 000 ulike artar i verda,
men berre 53 er funne i Noreg. Dei er sosiale insekt, som lever i kompliserte
samfunn. Mange artar byggjer forseggjorte bol (som til dømes maurtuer).

Mauren har eit kuleforma lekamsledd (pedicel), mellom brystet (thorax) og
bakkroppen (abdomen), dette leddet er hjå kvefsen samanvakse med brystet.

Hovudet har knebøygde antenner, det vil seie at dei har eit langt ledd fyrst,
som er om lag så langt som halve antenna. Etter det kjem fleire små ledd som er
runde, eller litt avlange.

Utanom fasettauga har mauren tre punktauge som er plassert i ein trekant på
panna.

Dei fleste maurane i eit samfunn er vengelause, og vert kalla for arbeidarar
(sterile hoer). Nokre artar har òg ufruktbare hoer som vert kalla soldatar.
Nokre artar har arbeidarar med ulike storleikar, som utfører ulike oppgåver.

Dronningane (dei forplantingsdyktige hoene) og hannane er som oftast å finne
utpå seinsommaren, og dei fleste har venger. Hjå nokre artar er det berre eitt
av kjønna som har venger. Under sverminga som kjønnsindivida (dei
forplantingsdyktige) driv med, kan det vere arbeidarar med venger. Når ein ny
stad er vald, bit desse arbeidarane av seg vengene.

Nokre artar har brodd, medan dei som ikkje har det, i staden kan bite hardt og
sprøyte «gift» i såret. Gifta vert kalla maursyre og minner om eit stoff som òg
finst i enkelte planter.

Maur er eusosiale og har mange likskapstrekk med andre samfunnsdannande artar
innanfor årevengene, som stikkvefs, honningbier og humler. Egga vert lagde av éi
eller, hjå nokre artar, fleire fræve (avleføre/fruktbare) hoer eller dronningar.
Dei fleste utklekte maurane utviklar seg til ufræve, vengelause hoer me kallar
arbeidarar. Grunnen til at dei er sterile, er den kjemiske innverknaden
dronninga har på samfunnet. Arbeidaren som steller avkommet, forar ikkje larvene
nok til at dei vert heilt uvikla og kjønnsmodne. For at dei skal verte
kjønnsmodne, må dei forast på ekstra næringsrik mat. Hannar utviklar seg frå
ufrødde egg.

Når bolet har nådd ein viss storleik, produserer samfunnet hannar (dronar) og
kjønnsmodne hoer (dronningar). Hjå dei norske artane, unnateke gjestemauren, har
desse kjønnsindivida venger, og flyg ut på ei kort eller lengre paringsflukt.
Hjå enkelte artar svermar òg mengder av arbeidarar. Desse svermane kan telje
særs mange individ. Sverminga kan skje plutseleg og til same tid hjå fleire
samfunn. På den måten kan gen frå ulike samfunn blandast. Desse kan nokre gonger
slå seg saman til gigantiske svermar. Tidspunktet kan vere styrt av mellom anna
temperatur, luftfukt og vindstille ver.

Hjå nokre få artar vil dei frødde (befrukta) dronningane vende tilbake til
maurtua dei kom frå, for å leggje egg der. Men dei fleste grunnlegg nye samfunn
etter ei overvintring. Berre nokre få av dronningane vil lukkast med å etablere
eit nytt bol. Dronningar som flyg, vert ofte bytte for fuglar, augestikkarar og
andre. Når dei landar, bit dei av seg vengene, og kryp rundt for å finne ein
eigna stad for det nye samfunnet. På bakken er dei utsette for mange farar frå
edderkoppar, biller, fuglar og pattedyr.

Hjå somme artar, mellom anna jordmaur og stokkmaur, dannar dronninga eit nytt
samfunn åleine. Det kan by på store påkjenningar. Om hausten finn ho seg ein
stad å overvintre, i eit holrom under ein stein eller ei grein. Ho tettar alle
opningane og etablerer her eit nytt bol.

Når vårsola byrjar å varme, legg ho opptil 20 egg. Ho må åleine sørgje for dei
fyrste larvene og ale opp dei fyrste arbeidarane. Dei får eit næringsrikt
«spytt», og ho legg nokre særskilde «egg» som larvene et. Når dei fyrste
arbeidarane har nådd sitt vaksne stadium, byrjar dei straks å hjelpe dronninga
med bolet. Dei skaffar mat og pleier avkommet.

Hjå stokkmaur og jordmaur kan to dronningar gå saman om å danne eit nytt
samfunn. I nokre tilfelle kan faktisk to dronningar av to nærståande artar gå
saman. Då kvar koloni hjå desse artane berre har ei dronning, må han delast, som
hjå jordmaurane. Stokkmaurdronningar som har hjelpt kvarandre med å etablere
bol, slåst til dauden, og den eine sigrar.

Hjå dei fleste artane i slekta Myrmica lagar dronninga ei opning i bolet under
etableringa og tek vidare ein tur ut for å finne mat til seg sjølv og avkommet.
Mange dronningar vert etne av rovdyr før bolet er etablert med utvaksne
arbeidarar. Når mange nok arbeidarar er vaksne opp, sluttar dronninga å flytte
på seg, og vert verande i bolet resten av livet. Arbeidarane forar ho opp.

Nokre artar svermar ikkje, men forlèt moderbolet til fots for å etablere eit
nytt bol i nærleiken. Dette er vanleg hjå dei skogmaurane som byggjer tue
(Formica sp.). Ofte er det kontakt (ein maursti) mellom bola.

Nokre maurartar er delvis parasittar og vert kalla temporære sosialparasittar.
Dei tek over eit bol som allereie er etablert. Etter paringa leitar dronninga
opp ein passande koloni, trengjer seg inn og går til kamp mot dronninga i bolet.
Dersom ho går av med sigeren, tek ho over styringa og tek til å leggje egg.
Arbeidarane som er der frå før, hjelper ho å ale opp avkommet. Etter kvart vert
det fleire og fleire individ av parasittmauren, som til slutt tek over heile
bolet.

Mange maurartar byggjer dei typiske bola me kallar maurtuer. Desse har
innvendige rom og gangar og kan gå djupt ned i jorda. Nokre artar byggjer bol
som heng i tre. Nokre bur i tre eller nede i jorda, under ein stein eller
liknande. Såkalla vandremaur har ingen fast bustad, men lever nomadisk som
vandrarar. Nokre av artane byggjer midlertidige bol.

Bolet til jordmaur er oftast lagt i jorda, ofte under ein større stein, eller
ein annan gjenstand. Det vert ofte danna lause tuer av jord over bolet. Det kan
skje at jordmaur etablerer bol i ròteskadd treverk innandørs, eller i
isolasjonen under t.d. eit baderomsgolv. Maur i bygningsmateriale er eit problem
ein bør ta alvorleg. Ofte er det jakta på mat som er årsaka til at maur
etablerer seg i hus.

Dei to mest artsrike underfamiliane i Noreg kan ein skilje på det vesle runde
ekstra kroppsleddet (pedicel), som hjå Myrmecinae er todelt og lengre enn det er
høgt, medan det hjå Formicinae er enkelt og høgare enn det er langt.

Systematikken fylgjer Bolton, 1995 og Seifert, 1996. Dei norske namna er henta
frå den norske namnelista i Fauna 35(2) (sjå kjeldene).



https://nn.wikipedia.org/wiki/Fuglar

Fuglar (klasse Aves) er varmblodige, eggleggjande, tobeinte virveldyr med
karakteristiske fjør, venger og nebb. Det finst rundt 10 300 kjende nolevande
fugleartar, noko som gjer Aves til den mest talrike klassen av landlevande
virveldyr. Dei har habitat i økosystem over heile verda frå Arktis til
Antarktis. Fuglar varierer i storleik frå ca. 5 cm for bikolibri til den ca. 2,5
meter høge strutsen. Det er brei semje om at fuglane stammar frå ei utdøydd
gruppe små tobeinte dinosaurar. Fossile funn viser at fuglane utvikla seg frå
theropode dinosaurar i juratida rundt 150-200 millionar år tilbake. Den eldste
kjende fugleliknande dinosauren er frå sein jura for ca. 150 millionar år sidan
og er nemnt Archaeopteryx, «urfuglen». Ekte fuglar kan ha oppstått i krittida,
frå ca. 100 millionar år sidan. Dei fleste paleontologar reknar fuglar som
einaste dyregruppe, «klade», av dinosaurar som overlevde
kritt-tertiær-utryddinga for om lag 65,5 millionar år sidan.

Moderne fuglar er karakterisert av fjør, eit nebb utan tenner, dei legg egg med
harde skal, dei har høgt stoffskifte, eit hjarte med fire kammer, og eit lett,
men sterkt skjelett. Hos alle fuglar har forlemmene utvikla seg til venger. Dei
fleste artar har flygeevne med enkelte unnatak som inkluderer strutsefuglar,
pingvinar og ei rekkje ulike endemiske øyartar. Fuglar har også unik
fordøyingskanal og luftvegssystem som er særs godt tilpassa flyging. Nokre
fuglar, spesielt kråker og papegøyar, er blant dei mest intelligente dyreartar;
ei rekkje fugleartar er observert i å tilverke og å bruke verktøy, og mange
sosiale artar viser kulturell overføring av kunnskap på tvers av generasjonar.

Mange artar gjer lange sesongmessige migrasjonar, og mange fleire utfører
kortare uregelmessige trekk. Fuglar er sosiale, dei kommuniserer via visuelle
signal og gjennom rop og song, dei tar del i sosial åtferd medrekna samarbeid om
hekking og jakt, flokkdanning og mobbing av predatorar. Dei fleste fugleartar er
sosialt monogame, til vanleg for ein hekkesesong om gongen, nokre gonger i
fleire år, men sjeldan for heile livet. Andre artar er polygyniske
(«fleirkoneri») eller, sjeldan, polyandriske («fleirmanneri»). Fuglar legg egga
mest vanleg i eit reir og foreldra rugar dei fram til klekking. Ungane hos dei
fleste fugleartar får omsut frå foreldra i ein lengre periode etter klekking.

Nokre fugleartar har stor økonomisk verd for menneske, for det meste som føde
gjennom dyrehald eller jakt. Andre artar gjev gjøding, guano, dynefyll, dun og
fjør, eller er til anna gagn som hjelp under jakt og fiske. Somme vert haldne
fanga som populære kjæledyr. Fugleskapningar har vore skildra i kultur innan
religion, poesi og populærmusikk.

Om lag 120-130 artar er utrydda som følgje av menneskeleg aktivitet sidan
1600-talet, og hundrevis før den tid. For tida er ca. 1200 fugleartar trua av
utrydding som følgje av menneskeleg aktivitet, sjølv om det òg vert gjort arbeid
for å verne bestandane.

Den første klassifiseringa av fuglar blei utvikla av Francis Willughby og John
Ray i utgjevinga deira frå 1676, Ornithologiae. Med utgangspunkt i Ornithologiae
utarbeidde Carl von Linné i 1758 taksonomisystemet for klassifisering som
framleis er i bruk. Fuglar er kategoriserte som biologisk klasse Aves i
taksonomien til von Linné. Saman med søstergruppa, krokodillar, er Aves einaste
gjenlevande medlemmer av dyregruppa, «kladen», Archosauria. Førebels er tilhøvet
mellom dinosaurar, «urfuglen» Archaeopteryx og moderne fuglar uklåre og fagfolk
har praktisert ulik bruk av termen Aves. Klassen har vore definert fylogenetisk
som alle etterkommarar av den siste felles stamfaren til einkvar moderne
fugleart, til dømes gråsporv, Passar domesticus, og anten Archaeopteryx, eller
ein enno ukjent forhistorisk art nærare dagens fuglar.

Alle moderne fuglar ligg innanfor underklassen Neornithes, som har to
underinndelingar, Paleognathae og Neognathae. Paleognathae inneheld det meste av
ikkje-flygedyktige fuglar i ordenen strutsefuglar saman med ordenen
tinamufuglar. Den andre hovudgruppa, Neognathae, inneheld alle andre
fugleordenar. Avhengig av taksonomisk standpunkt vil talet på kjende levande
fugleartar variere alt frå 9800 til meir enn 10 300 artar.

Fossile prov og intensive biologiske analysar har vist utanfor all rimeleg tvil
at fuglar er theropode dinosaurar. Meir spesifikt er dei medlemmer av
Maniraptora, ei gruppe theropodar som inkluderer dromaeosaurus og oviraptorids,
blant andre. Det har vist seg at vitskapen over tid finn fleire ikkje-avian
theropodar som er nært knytt til fuglar, det medfører at det tidlegare klare
skiljet mellom ikkje-fuglar og fuglar vert meir utydeleg. Nyare funn i
Liaoning-provinsen nordaust i Kina syner at mange små theropode dinosaurar hadde
fjør, det bidreg òg til denne utviskinga.

Fuglar utvikla seg i ei rekkje grupper under krittida. Mange grupper heldt fast
på primitive eigenskapar, for eksempel tenner og vengeklør, sjølv om tenner
heilt uavhengig gjekk tapt hos ei rekkje fuglar, inkludert moderne fuglar
(Neornithes). Medan dei tidlege former som Archaeopteryx og Jeholornis arva den
lange halen av bein frå forfedrane, utvikla meir avanserte fuglar forkorta hale
med pygostyle bein for feste av halefjør i gruppa Pygostylia.

Den første store direkte utviklinga mot korthala fuglar var Enantiornithes eller
«motsette fuglar». Dei har fått dette kallenamnet fordi
skulderbeinkonstruksjonen var omvendt i forhold til det ein finn hos moderne
fuglar. Enantiornithes tok plassen i ei rekkje økologiske nisjar, frå
sandgravande kystfuglar og fiskeetarar til frøetarar og grupper som levde i tre.
Meir avanserte utviklingslinjer spesialiserte seg på å ete fisk, som
tilsynelatande måseliknande fuglar i underklassen av Ichthyornithes,
«fiskefuglar». Ein biologisk orden av Mesozoic sjøfugl, Hesperornithiformes,
vart så godt tilpassa fangst i marine miljø at dei mista flygeevna og vart
primært vassfuglar. Trass i denne ekstreme spesialiseringa, representerer
Hesperornithiformes nokre av dei næraste slektningane til moderne fuglar.

Dette er eit oversyn over den taksonomiske rekkjefølgja i underklassen
Neornithes, eller moderne fuglar. Lista nyttar tradisjonell klassifikasjon, den
sokalla Clements-rekkjefølgja, revidert av Sibley-Monroe-klassifikasjonen. Lista
i fuglefamiliar gjev ei detaljering med underliggjande familiar.

Den radikalt forskjellige Sibley-Monroe-klassifikasjonen,
Sibley-Ahlquist-taksonomi som er basert på molekylærdata, har gjort omfemnande
tilpassingar til nye syn på utviklinga, støtta av seinare molekylærdata,
fossile, og anatomiske prov.

Fuglar lever og hekkar på dei fleste terrestriske habitat på alle sju kontinent.
Lengst sør lever snøpetrellen. Han dannar hekkekoloniar så langt sør som opptil
440 kilometer inn i Antarktika. Det høgste artsmangfaldet av fuglar oppstår i
tropiske område. Tidlegare meinte ein at det høge mangfaldet var eit resultat av
høg rate av spesialiseringar i tropane, men nyare studiar har funne endå høgare
spesialiseringsrater på høgare breiddegrader, men dei blir meir enn motverka av
høgare utryddingsrate enn i tropane. Fleire familiar av fuglearter har tilpassa
seg liv både på verdshava, og på hava finst sjøfuglartar som berre kjem til land
for å hekke. Pingvinar har ein registrert under dukk ned til 300 meters djupne.

Mange fuglearter har etablert livsdyktige populasjonar i område der dei har
blitt introdusert av menneske. Somme av desse introduksjonane har vore medvetne.
Fasan, for eksempel, er innført i heile verda som ein jaktfugl. Andre som for
eksempel etablering av munkeparakitt i mange nordamerikanske byar er utilsikta
etter at dei har kome seg ut frå fangenskap. Somme artar som kuhegre,
kremkarakara og rosenkakadu har spreidd seg langt utover sine opphavlege område
etter kvart som landbruket skaper nye passande habitat.

Skjelettet består av særs lette bein. Det har store luftfylte holrom som er
kopla til andedrettssystemet, kalla pneumatiske hòl. Kraniet er samanvakse og
har ingen skøytar, suturar. Augehola er store og skilt av ein beinvegg, septum.
Ryggsøyla har halsdel, brystdel, hoftedel og bakparti. Talet på halsvirvlar
varierer frå art til art. Virvlane lengst bak har vakse saman med bekkenet og
dannar synsacrum. Ribbeina er utflata, brystbeinet særs stort og er feste for
kraftige flygemusklar. Framlemmene er modifisert til venger.

Som hos reptil, skil nyrane hos fuglar ut restprodukt frå blodomløpet og
utsondrar restar som urinsyre i staden for urea eller ammoniakk. Men somme
fuglar som kolibriar kan skilje ut nitrogenhaldig avfall som ammoniakk. Fuglar
har ikkje urinblære eller ytre urinopning. Urinsyra vert utsondra saman med
avføring som halvfast avfall. Alt avfall, utanom oppgulp, går ut gjennom ein
felles utførslegang, kloakken. Kloakken har fleire funksjonar, han er òg opning
til kjønnsorgan og hoer legg egg gjennom han.

Fordøyingssystemet hos fuglar er unikt, med eit kro for lagring og ein krås som
kan innehalde steinar for å kutte opp maten, for å kompensere mangelen på
tenner. Hos dei fleste fuglar føregår fordøyinga raskt for å betre flygeevna.
Somme trekkfuglar har tilpassa seg til å ta protein frå mange delar av kroppen
sin, inkludert protein frå innvollane, som ekstra energi undervegs i trekket.

Av alle dyregrupper har fuglar av dei mest komplekse andedrettssystema. Ved
innanding vil 75 % av den friske lufta passere forbi lungene og gå vidare inn i
ein bakre luftsekk kopla til lungene, luftsekken står i samband med mellomrom i
knoklar og fyller dei opp med luft. Den andre delen av innanda luft, 25 %, går
rett inn i lungene. Når fuglen andar lufta ut vil den brukte lufta strøyme ut
frå lungene samstundes som lagra, frisk luft frå bakre luftsekk vert dregen inn
i lungene. Såleis vil lungene hos fuglar få ein konstant tilførsel av frisk luft
både under innanding og utpust. Fuglar har ikkje strupehovud med stemmeband, men
har evne til å skape lyd med hjelp av syrinx, eit muskelkammer med fleire
trommemembranar som ligg nedst på luftrøyret, ved forgreininga. Hjartet har fire
kammer og høgre livpulsåre gjev opphav til systemisk sirkulasjon, i motsetnad
til hos pattedyr kor den venstre livpulsåra er involvert. Nedre holvene mottar
blod frå lemmer via nyreportalsystemet. I motsetnad til hos pattedyr, har dei
raude blodlekamar hos fuglar cellekjerne.

Nervesystemet er stort i forhold til storleiken på fuglen. Den mest utvikla
delen av hjernen er den som styrer flygefunksjonar, mens litlehjernen
koordinerer rørsler og storehjernen, telencephalon, styrer åtferdsmønster,
navigasjon, mating og hekking. Dei fleste fuglar har ein dårleg luktesans, men
med oppsiktsvekkjande unnatak som inkluderer familiane kiviar, kondorar og
stormfuglar. Synsevna er vanlegvis særs godt utvikla. Vassfuglar har spesielle
fleksible linser, slik at synsevna er tilpassa både luft og vatn. Noen arter har
også to sentralgroper (fovea sentralis). Fuglar er tetrakromatiske, dei har
membranceller i auget som har kjensle for lys av ultrafiolett bølgjelengd, så
vel som grønt, raudt og blått lys. Derfor er dei i stand til å oppfatte
ultrafiolett lys. Det kjem til nytte under kurtisering hos fleire artar. Mange
fuglar viser fjørdraktmønster i ultrafiolett som er usynleg for menneske, og
somme fuglar viser kjønnsdimorfisme avgrensa til ultrafiolett reflekterande
fjørflekkar. Hannen hos blåmeisa har ein ultrafiolett reflekterande flekk som er
synleg når han reiser nakkefjør under kurtisering. Somme falkar nyttar
ultrafiolett lys i søk etter gnagarar. Desse byttedyra kan legge att
markeringsmerke av UV-reflekterande urin som falkar observerer. Augelokka hos
fuglar vert ikkje brukte til å blinke. I staden har auget ei blinkhinne, eit
«tredje augelokk», som smørjer auget ved horisontale rørsler. Blinkhinna kan
også dekkje heile auget fungere som ei linse hos mange fuglar som lever i vatn.
Dei fleste fuglar kan ikkje røre på augo, men det finst unnatak, som dømes
storskarv. Fuglar med augo på sidene av hovudet har eit breitt synsfelt, medan
artar med framretta augo, som ugler, har kikkertsyn og kan vurdere djupna på
synsfeltet. Fuglar manglar ytre øyre, pinna, men opninga er dekt av fjør, hos
somme artar, for eksempel ugleslektene asio, bubo og otus har desse dekkfjøra
form som liknar øyre. Det indre øyret har snigelhus, cochlea, men det er ikkje
spiralforma som hos pattedyr.

Det finst nokre fugleartar som har kjemiske forsvarsvåpen som kan rettast mot
predatorar, og dei fleste artar av stormfuglar kan skyte ut ei illeluktande
oljehaldig væske som kan skade fjørdrakta hos ein åtakar, og somme artar av
slekta pitohuis i plystrarfamilien på Ny-Guinea har ei kraftig nervegift,
neurotoxin, i hud og fjør.

Fjørkledinga er eit heilt unikt trekk for fuglar. Ho glattar ut ujamn
kroppsoverflate og dannar vengeoverflata, med det legg til rette for flygeevna.
Ho regulerer kroppstemperaturen, og er til nytte når ho gjer fuglen synleg,
kamuflerer fuglen og syner signal. Det finst fleire typar fjør og kvar type har
sin spesifikke funksjon. Fjør veks i overhud, epidermis, og oppstår berre i
bestemte område av huda som kallast pterylae. Slike små område i huda dannar
mønstre og vert nytta i taksonomi og systematikk. Arrangementet og utsjånaden av
fjørene på kroppen, fjørdrakta, kan variere mykje innanfor same arten etter
alder, sosial status, og kjønn.

Kvar fjør vert regelmessig fornya i ein prosess som kallast myting. «Standard
fjørdrakt» hos ein fugl er drakta hos fugl som har mytt etter hekkesesongen,
også kalla ikkje-hekkedrakt, i motsetnad til ein meir kortvarig hekkedrakt.
Somme artar kan ha fleire variantar av standard fjørdrakt, kjent under
Humphrey-Parkes-systemet som «alternative fjørdrakter».

Før hekkinga startar vil hoene hos dei fleste fugleartar felle fjør på buken
slik at det kjem fram berre rugeflekkar. Huda på rugeflekkane har blodårer som
hjelper fuglen til å varme egg og ungar under ruginga.

Fjørene krev vedlikehald og fuglane steller og pleier fjørene dagleg. I
gjennomsnitt kan dei bruke rundt 9 % av tida si på dette. Dei børstar vekk
framandpartiklar og legg på sekret frå gumpkjertelen, sekretet tar vare på
smidigheit i fjørene og har ein antimikrobiell verknad, ved at det hemmar vekst
av bakteriar som øydelegg fjørene. Somme artar kan supplere med maursyre frå
maur.

Fuglar har skjel på føtene, det vil seie på tær og mellomfot. Skjela har same
keratin som nebb, klør og sporar. Skjela overlappar ikkje, med unntaka av
familiane isfuglfamilien og spettefamilien. Ein trur skjela hos fuglar er
homologe til skjela hos reptilar og pattedyr.

Dei fleste fuglar kan flyge, det er det som skil dei frå nesten alle andre
virveldyr. Flyging er den viktigaste måten fuglar flyttar seg på, ho er til
nytte under hekking og fôring, og når fuglen må flykte frå predatorar. Fuglar
har ulike tilpassingar for flyginga, mellom anna eit lett skjelett, to store
flygemusklar på brystet, pectoralis, som står for om lag 15 % av den totale
massen til fuglen, flygemusklar på vengene, supracoracoideus, samt ein
modifisert forlem (veng) som fungerer som ei bereplate i lufta. Storleiken og
forma på vengen fortel kva type flyging ein art gjer, mange artar kombinerer
kraftfulle vengeslag med mindre energiintensiv glideflukt.

Vi kjenner om lag 60 nolevande fuglearter som manglar flygeevne, men mange er
utdøydd. Ein finn flest artar utan flygeevne blant fugleartane som lever på
isolerte øyar, truleg på grunn av avgrensa ressursar og fråvær av landrovdyr
der. Sjølv om pingvinar ikkje er flygedyktige, brukar dei tilsvarande musklar og
rørsler når dei sym gjennom vatnet, det same gjer alkefuglar, somme stormfuglar
og fossekallar.

Dei fleste fuglar er dagaktive, men somme, som til dømes mange arter av ugler og
natteramnar, er nattaktive eller aktive under tussmørketimar, crepuscular. Mange
vadefuglar knytt til kysten et når tidevatnet er passande, enten det er dag
eller natt.

Dietten åt fuglar varierer mykje frå art til art og inkluderer nektar, frukt,
plantar, frø, åtsel, og fleire smådyr, inkludert andre fuglar. Ettersom fuglar
manglar tenner, er fordøyingssystemet tilpassa ein prosess for oppstykka
matbitar som dei svelgjer heile.

Fuglar som nyttar mange ulike strategiar for å skaffe mat eller et ei rekkje
typar føde blir kalla generalistar, medan andre som konsentrerer tid og krefter
på bestemt føde eller har ein einsidig strategi for å skaffe mat er
spesialistar. Strategiane for å fange, søke eller samle føde varierer avhengig
av arten. Mange fuglar samlar insekt, virvellause dyr, frukt og frø. Somme
jaktar insekt ved plutseleg åtak frå ei grein. Nektaretarar som for eksempel
kolibriar, solfuglar og loriar er blant dei artane som har børsta tunger og i
mange tilfelle òg nebb designa for å passe til utforminga av bestemte blomar.
Kiviar og vadefuglar med lange nebb søkjer etter virvellause dyr; variasjonar i
nebblengd og etemetodar fører til oppdeling i økologiske nisjar. Lommar,
dukkender , pingvinar og alker følgjer byttedyra under vatn, med hjelp av venger
eller føter for framdrift, medan luftjegerar som til dømes mange isfuglartar,
suler og terner styrtdukkar etter byttedyr. Flamingoar, tre artar av kvalfuglar,
og nokon ender filtrerer vatn. Gjæser og ender er primært grasetarar.

Somme artar, inkludert fregattfuglar, måsar, og joar, engasjerer seg i
kleptoparasittisme, steling av mat frå andre fuglar. Ein antar at
kleptoparasittisme er eit supplement til vanleg matauke, og ikkje den einaste
måten å skaffe føde på. Ein studie av storfregattfugl som stel frå maskesule
fann ein at fregattfuglen stal høgst 40 % av maten og i gjennomsnitt berre 5 %.
Andre fuglar er åtseletarar, og nokre av desse, som gribbar, er spesialisert
åtseletarar, medan andre, som måsar, kråker, eller andre fuglar som tar
byttedyr, er opportunistar.

Om mangel på sveittekjertlar og avgrensa væskeutsondring reduserer fysiologiske
krav, så treng mange fuglar likevel tilførsel av vatn. Artar som lever i
ørkenområde kan få dekt vasstrongen fullt og heilt frå væte som finst i kosten.
Dei kan òg ha andre tilpassingar som tillèt at kroppstemperatur stig, dermed
sparer dei væsketap som elles går til kjøling ved damping av fukt. Sjøfuglar kan
drikke sjøvatn og har saltkjertlar i hovudet som skil ut overflødig salt gjennom
naseopningane.

Dei fleste fuglar håvar først vatn inn i nebbet og hevar hovudet for å late
vatnet renne ned halsen. Spesielt artar som lever i tørre habitat, somme duer,
astrildar, musfuglar, springvaktlar og trappar, dei er i stand til å suge opp
vatn, utan å måtte vippe hovudet opp og bak. Nokon ørkenfuglar kan ikkje greie
seg utan vasskjelder og sandhøns er særleg kjent for daglege møte ved vasshol.
Hekkande sandhøns ber vatn til ungane ved å fukte bukfjøra.

Mange fugleartar migrerer, er trekkfuglar, for å utnytte årlege, globale
regelbundne variasjonar av temperatur og dagslys. Trekkfuglar freistar å
optimalisere tilgjenge på matkjelder og hekkehabitat. Ulike fuglegrupper utfører
migrasjonar på ulike vis. Mange landfuglar, vadefuglar og vassfuglar
gjennomfører lange årlege trekk, vanlegvis utløyst av endring i dagslengda samt
vêrtilhøve. Desse fuglane har vanlegvis hekkesesongen i temperert eller arktiske
eller antarktiske regionar, og lever periodane mellom hekking i tropiske
regionar eller på den motsette halvkula. Før trekket tar til, byggjer dei opp
feittreservar i kroppen og reduserer storleiken på somme organ. Migrasjon er
særs krevjande energimessig, særleg når fuglar må krysse ørkenar eller havstykke
utan høve til etterfyll av næring. Landfuglar kan ha rekkjevidde på rundt 2500 
km og kystfuglar kan flyge opp til 4000 km. jamvel om lappspoven er i stand til
å meistre flygingar utan stopp på opptil 11 600 km. Sjøfuglar gjer også lange
trekk, den lengste årlege migrasjon finn vi hos grålira, som hekker på New
Zealand og i Chile, men held seg på sommarbeite i nordlege Stillehavet ved
Japan, Alaska og California , og tar med det ein årleg rundtur på om lag
64 000 km. Andre sjøfuglar spreier seg etter hekkesesongen, reiser mykje, men
har ikkje faste trekkruter. Albatrossar hekkar i fuglefjell i Sørishavet og tar
ofte sirkumpolare reiser mellom hekkesesongane.

Fuglar kommuniserer primært visuelt og med lydsignal, kategorisert i rop og
song. Slike signal kan nyttast mellom individ av same arten, men også mot andre
artar.

Fuglar nyttar fjørdrakta til å markere og å vurdere sosial dominans, til å vise
mognad for hekking hos artar som har hekkedrakt, eller å lage truande effektar,
som i dømet med solriksa der ho mimar ein stor predator for å verne seg sjølv og
avkommet mot rovfuglar. Variasjonar i fjørdrakt nyttast òg til identifisering av
fuglar, særleg mellom artar. Visuell kommunikasjon blant fuglar kan innebere
framsyningar i ritual, dei kan ha utvikla seg frå handlingar som fjørstell,
hakkeåtferd eller anna vanleg åtferd. Desse framsyningane kan tyde aggresjon
eller underkasting eller kan medverke til pardanning. Dei mest forseggjorte
oppvisingar oppstår under spel eller paringsleik, der «dansar» ofte er sett
saman av komplekse kombinasjonar av mange moglege komponentar av rørsler;
reproduksjonssuksessen hos hannar kan avhenge av kvaliteten på slike
oppvisingar.

Vokallyd danna i syrinx, er den vanlege måten fuglar kommuniserer med når dei
nyttar lyd. Denne kommunikasjonen kan vere særs komplisert, og til dømes kan
somme artar utnytte dei to sidene av syrinx uavhengig, slik at fuglen læt to
songar samstundes.

Lydsignal som kall blir bruka til ei rekkje føremål, blant anna til å gjere seg
attraktiv for maken, til å overføre informasjon som kan vurderast av potensielle
makar, danne band mellom individ, for å gjere krav på og halde på territorium,
og til å identifisere seg for andre individ, som når foreldre kallar på ungane i
koloniar eller makar møtast igjen før hekkesesongen. Ein vektig lydfunksjon er
dessutan varsling av andre fuglar mot trugsmål, til dømes mot predatorar, nokre
gonger med spesifikk informasjon om innhaldet i trugsmålet. Nokon fuglar kan
bruke mekaniske lydar for kommunikasjon. Enkeltbekkasinen, «mekregauken»,
pressar luft på tvers av ytre stjertfjør for å skape vibrasjon som dannar lyd i
lufta, hakkespettar trommar for å hevde territorium, og palmekakeduar brukar
verktøy for å tromme.

Medan somme fugleartar hovudsakleg er territorieale eller bur i små
familiegrupper, dannar andre artar store flokkar. Dei mest opplagte føremonene
med flokkdanning er auka tryggleik og auka effektivitet i søk etter fôr. Vern
mot rovdyr er spesielt vektig i lukka leveområde som skogar, kor bakhaldsåtak er
vanleg, og fleire auge kan gje eit verdfullt tidleg varslingssystem. Dette har
ført til utviklinga av mange blandingsflokkar, det vil seie at få individ frå
ulike artar dannar flokkar for matauke; desse flokkane gjev intern tryggleik,
men reduserer potensiell konkurranse om ressursane. Kostnader av flokkdanning
inkluderer at dominerande fuglar mobbar sosialt underordna fuglar og reduksjon
av fôringseffektivitet i visse høve.

Det hender at fuglar også samhandlar med ikkje-aves artar. Sjøfuglar som
styrtdukkar utnyttar handlingar frå delfinar og tunfisk som jagar stimfisk mot
overflata. Hornfuglar har mutualisme med dvergmungoar, dei et saman og åtvarar
kvarandre mot rovfuglar og andre predatorar som kjem nær.

Fuglar har aktive delar av døgnet med høgt stoffskifte avløyst av kvile i andre
periodar. Når fuglar søv brukar dei ofte ein type søvn kjent som ein vaktsam
søvn kor periodar med kvile vekslar med rask opning av augo, som gjev dei høve
til å vere kjenslevar for uro og merksam på og i stand til å sleppe frå
trugsmål. Det har vore ymta om at visse typar søvn er mogleg jamvel i flukt. Ein
trur seglarar kan sove i flukt og radarobservasjonar tyder på at dei orienterer
seg med vinden i slik søvnflukt. Somme fuglar har også vist evne til å falle i
søvn med langsame bølgjer, SWS, med ein hjernehalvdel av gongen. Fuglane har ein
tendens til å utøve denne evna avhengig av posisjonen i forhold til utkanten av
flokken dei kviler i. Med dette kan auget på den vakne halvdelen vere vaktsam
for predatorar ved å sjå på ytterkanten av flokken. Denne tilpassinga er også
kjent frå marine pattedyr. Kvile i flokkar er vanleg fordi det senker tap av
kroppsvarme og minkar risikoen mot åtak frå rovdyr. Når flokkar av fugl vel ut
slike kvileplassar tar dei omsyn til høvet til termoregulering og tryggleik.

Somme fuglar bøyer hovudet over ryggen og stikk nebbet ned i ryggfjøra når dei
søv, andre føretrekk brystfjøra. Mange fuglar kviler på ein fot, mens somme vil
trekke ein fot opp i fjøra under kroppen, særleg i kaldt vêr. Sporvefuglar har
ein låsemekanisme med ei sene som hjelper dei til å halde seg oppreist på ei
grein når dei søv. Nokre av fuglane som lever på bakken, som til dømes vaktlar
og fasanar, overnattar oppe i tre. Og det finst flaggermuspapegøyar som søv
hengjande opp ned. Nokre kolibriar går inn i ein kortvarig dvaleliknande
tilstand, torpor, samstundes som stoffskiftet blir senka når dei søv. Denne
fysiologiske tilpassinga kan ein observere hos nesten hundre andre arter,
inkludert uglesvaler, natteramnar og svalestarar. Ein art, dvalenatteramn, går
jamvel inn i ei stode av dvale. Fuglar ikkje har sveittkjertlar, men dei kan
kjøle seg ned med å søkje skugge, stå i vatn, å pese eller å auke kroppsarealet
for å avkjøle seg. Storkar og kondorar kan avkjøle seg med å sleppe væske i form
av ekskrement eller urin på delar av føtene. Væska vil kjøle ned beina når ho
fordampar, dette kallast òg urohydrose.

Nittifem prosent av alle fugleartar er sosialt monogame. Hos desse artane held
paret saman minst så lenge hekkesesongen varar eller i nokon fall for fleire år
eller i heile livslengda til den eine døyr. Monogami tillèt omsorg frå begge
foreldre, det er spesielt vektig for artar der hoer treng hjelp for eit vellukka
ungeoppdrett. Blant mange sosialt monogame artar er kopulasjon utanfor paret,
ekstraparkopulasjon eller utruskap, vanleg. Slik åtferd oppstår vanlegvis mellom
dominerande hannar og hoer som har danna par med mindre dominerande hannar, men
åtferda kan òg vere eit resultat av tvungen paring hos ender og andre i
andefamilien. Hoer kan ha føremon av slike ekstraparkopulasjonar fordi det kan
bringe fram betre gen for avkommet, og det aukar dessutan sjansen for suksess i
hekkinga sjølv om partnaren skulle vere ufræv. Hannar av artar som deltar i
ekstraparkopulasjon vil vakte nøye over makane for å sikre felles avkom som er i
vente.

Det førekjem òg andre typar av pardanning blant fuglar, inklusive polygyni,
polyandri, polygami, polygynandri og promiskuitet. Polygamisk forplanting
oppstår kor hoer er i stand til å få fram ungekull utan hjelp frå hannar. Nokre
artar kan bruke meir enn eit system avhengig av omstenda.

Hekking vil gjerne innebere ei form for spel eller leik, vanlegvis utfører
hannen oppvisinga. Dei fleste oppvisingar er heller enkle og inneberer ei eller
anna form for song. Men somme oppvisingar er ganske forseggjorte. Alt etter kva
art ein observerer, kan desse inkludere tromming med venger eller hale, dans,
luftige flygingar eller ein leik med mange deltakarar. Vanlegvis er det
hofuglane som avgjer partnarval, jamvel om polyandriske symjesniper gjer det
motsett: den meir bleike hannen vel blant fargesterke hoer. Partnarar utfører
ofte rituelle handlingar med matgåver, fekting og stryking nebb mot nebb,
gjensidig fjørstell av kvarandre, vanlegvis etter at individa har danna par og
paret seg.

Mange artar dannar revir og forsvarer territoriet mot andre av same arten i
hekketida, kontroll over territoriet bidreg til matkjelder til partnar og ungar.
Ikkje alle artar kan vakte territorium, som til dømes somme sjøfuglar og
seglarar. I staden dannar dei ofte koloniar, dette kan gje vern mot rovdyr. Men
kolonirugarar forsvarer små lokalitetar til reirplass og konkurransen mellom
individ av same arten kan bli intense.

Alle fuglar legg amniote egg med harde skal hovudsakleg av kalsiumkarbonat.
Fuglar som rugar i hòl i tre eller i bakken har ein tendens til å legge kvite
eller bleike egg, medan artar med opne reir legg sterkt kamuflerte egg. Det
finst mange unntak frå dette mønstret. Natteramnar er bakkerugarar, men legg
bleike egg. I staden har dei sjølv ein kamuflert fjørdrakt. Artar som er ofre
for eggparasittar freistar å variere fargene på egga for å auke utsiktene for å
oppdage egget frå ein parasitt, noko som tvinger parasittane til stadig å
forbetre tilpassinga av eggfargene åt vertsarten.

Dei fleste artar legg egg i ei eller anna form for reir og kan byggje
forseggjorte reir, forma som kopp, kuppel, tallerken eller ein kanal i bakken.
Men det finst nokon artar som nyttar primitive reir, albatrossar t.d., legg egg
i ei fordjuping i bakken. Det vanlege er at fuglereir er skjulte for å verne dei
mot predasjon, men kolonirugarar, som best kan forsvare seg mot inntrengjarar,
kan ha opne reir på bakken. Det finst artar som vel plantedelar med
parasittreduserande toksin til byggmateriale for å auke overlevingsevna til
fugleungane, og fjør blir ofte brukte som isolasjon. Lomvi legg egg direkte på
bakken i bratte fjellsider, hannen av keisarpingvin held egga mellom kroppen og
føtene. Slikt fråvere av reir finn ein spesielt hos artar kor nyklekte ungar er
mykje sjølvhjelpte.

Ruging av egg skjer under ein temperatur som optimaliserer utviklinga av
fostret, og tar til etter at det siste egget i kullet er lagt. Hos monogame
artar deler foreldra på ruginga, hos polygame er det ein forelder som står for
all ruging. Varme blir overført frå fuglen til egget ved at rugeflekken, eit
område med berr hud på brystet, ligg i kontakt med eggskala. Prosessen kan vere
energikrevjande, albatrossar, til dømes, kan miste så mykje som 83 gram
kroppsvekt per dag under ruginga. Hos omnhøns kjem rugevarmen frå sola, frå
platemateriale som rotnar eller frå vulkanske kjelder. Rugeperioden kan variere
i lengd frå 10 dagar hos spettar, gaukefamilien og somme sporvefuglar, til opp
til 80 dagar kos albatrossar og kiviar.



https://nn.wikipedia.org/wiki/Estland

Estland (Eesti), offisielt Republikken Estland (Eesti Vabariik), er eit land i
den baltiske delen av Nord-Europa. Det grensar til Finland i nord, skilt av
Finskebukta, i vest til Sverige, skilt av Austersjøen, i sør til Latvia (343 km)
og i aust til Russland (338,6 km). Landet dekkjer eit område på 45 227 km² og
har eit temperert klima.

Estarane er i nær slekt med finnane, og estisk språk har mange likskapar med
finsk. Det moderne namnet på Estland kjem truleg frå den romerske historikaren
Tacitus, som i boka Germania (frå om lag 98 e.Kr.) skildra eit folkeslag han
kalla Aestii og Aestiorum gentes. På same måten viser gamle skandinaviske soger
til eit land som heiter Eistland. Tidlege latinske og namn på området var Estia
og Hestia.

Estland er ein demokratisk parlamentarisk republikk og er delt inn i 15 fylke.
Hovudstaden og den største byen er Tallinn. Med eit folketal på berre 1,4
millionar, er det eit av dei minst folkesette EU-medlemslanda. Estland har vore
medlem av Folkeforbundet sidan 22. september 1921, av SN sidan 17. september
1991, av Den europeiske unionen sidan 1. mai 2004 og av NATO sidan 29. mars
2004. Landet har også signert Kyoto-protokollen.

Busetjinga på det området som i dag er Estland, byrja rundt 8500 f.Kr., rett
etter den siste istida. Gjennom hundreåra har estarane vore under Danmark, Den
tyske riddarordenen, Sverige, Russland, Sovjetunionen og Nazi-Tyskland. Landet
hadde den fyrste sjølvstendeperioden sin frå 1918–1940, etter Den
russisk-estiske Tartu-traktaten, der Russland godkjende estisk sjølvstende.
Under den andre verdskrigen vart Estland fyrst annektert og okkupert av
Sovjetunionen og deretter av Nazi-Tyskland, før det igjen vart okkupert av
Sovjetuionen i 1944.

Estland vart sjølvstendig 20. august 1991. Sidan det har landet sett i gang eit
effektivt program for sosial og økonomisk utvikling. I dag får landet
anerkjenning for at det har ein av dei raskast veksande økonomiane i verda, stor
økonomisk fridom og for at estarane er flinke til å ta i bruk ny teknologi.

Estland ligg på austkysten Austersjøen med Finskebukta i nord, Russland i aust
og Latvia sør, og mellom 57.3° og 59.5° N og 21.5° og 28.1° A. Landet er flatt,
og gjennomsnittshøgda over havet er berre 50 meter. Det høgste punktet i landet
er Suur Munamägi i søraust på 318 meter.

Estland har over 1 400 innsjøar. Dei fleste av dei er svært små, men den største
av dei, Peipus (Peipsi på estisk), har ei flatevidd på 3 555 km² og er dermed
ein av dei største i Europa. Det er også mange elvar i landet. Dei lengste er
Võhandu (162 km), Pärnu (144 km) og Põltsamaa (135 km). Estland har også store
myrområde og ei kystlinje på 3 794 kilometer med mange bukter, sund og viker.
Talet på øyar og holmar som høyrer til Estland er om lag 1 500, og to av desse
er så store at dei utgjer eigne fylke: Saaremaa og Hiiumaa.

Oljeskifer (eller kukersite) og kalkstein, i lag med skogområda som dekkjer 47 %
av landet, spelar ei viktig økonomisk rolle i Estland, som elles har få
naturressursar.

Estland ligg i den tempererte klimasonen og i eit overgangsområde mellom
maritimt og kontinentalt klima. Austersjøen medverkar i stor grad til dette, og
fører til kjølig og fuktig vêr året rundt, og vintertemperaturane er relativt
milde samanlikna med andre område på same breiddegraden. Dei nordlege kystområda
kan derimot få kraftig vind innimellom som gjev ganske så sure forhold, i
tillegg til den kalde austavinden frå Russland. Klimaet er elles ikkje ulikt det
ein finn i Skandinavia.

Lett snøfall er vanleg over heile landet om vinteren, men smelteperiodar som
kjem med jamne mellomrom hindrar snødekket i å verte for djupt. Snøen kjem
vanlegvis i midten av desember og varer til seint i mars. Om sommaren har ein
regn og regnbyer om lag kvar andre eller tredje dag.
Årsgjennomsnittstemperaturen i Estland er på 5,2 °C. Gjennommsnittstemperaturen
i februar, den kaldaste månaden i året, er -5,7 °C, medan han i juli, som vert
rekna som den varmaste månaden, er 16,4 °C. Mai og juni er den tørraste tida på
året. Hovudstaden Tallinn har ein normal årsnedbør på 585 mm.

Plantegeografisk ligg Estland mellom den sentraleuropeiske og den austeuropeiske
inndelinga. Ifølgje WWF høyrer Estland til økoregionen sarmatisk blandingsskog.
Om lag 48 % av landet er dekt av skog. Det meste av skogen består av gran og
furu, men her finst òg bjørk, osp, eik, alm og andre lauvtre. Ein stor del av
landet er òg myrlendt. Dei vestlege områda av landet, som øyane Hiiumaa og
Saaremaaa, har steppeliknande vegetasjon, som ein òg finn på Öland og Gotland.

Det forholdvis låge talet på innbyggjarar og dei store skogområda har gjort til
at det har oppstått store bestandar av mellom anna gaupe, villsvin, brunbjørn,
elg, bever og flygeekorn. Ein trur at talet på ulvar i Estland er om lag 200,
noko som vert rekna som litt over det som er optimalt (100–200). Fuglelivet
inkluderer mellom anna kongeørn, stork, lom, kvitkinngås, sjøorre og havelle.
Landet har litt over ti nasjonalparkar og større verna område, mellom andre
Lahemaa nasjonalpark, som er den største og ligg på nordkysten. Soomaa
nasjonalpark, nær Pärnu, er kjend for dei gamle våtmarksområda sine. Reservat
som Käinabukta fuglereservat og Matsalu naturreservat (ei våtmark av
internasjonal viktigskap under Ramsar-konvensjonen) er òg populære blant den
lokale folkesetnaden og turistar, og inneheld eit mangfaldig fugleliv.

Estland har vore folkesett av finsk-ugriske stammar sidan førhistorisk tid. Dei
vart kristna etter langvarige krosstog som enda i 1227, då Danmark hadde erobra
den nordlege delen av landet og Sverdriddarordenen den sørlege delen. Danmark
hadde det nordlege Estland fram til 1346. Tysk herredømme over det nordlege
Estland varde deretter til Sverige erobra landsdelen i 1561. Russiske invasjonar
i 1481 og 1558 vart slått tilbake. Den sørlege delen, Livland, var under tysk
styre til Polen-Litauen erobra provinsen i 1580-åra.

På 1300- og 1400-talet voks hovudstaden Tallinn (tysk: Reval) sterkt, og han
vart ein hansaby i Hansaforbundet. Namnet på byen tyder «Danskeborga». Estland
vart protestantisk i 1524.

Danmark si historiske tilknyting til Estland er bakgrunnen for myten om opphavet
til det danske flagget Dannebrog. Ifølgje myten skal Dannebrog ha dala frå
himmelen under slaget ved Felin i Estland under krosstoget som kong Valdemar II
leidde mot dei heidenske estarane. Danskene var nær ved å lide nederlag då
flagget som eit mirakel dala ned og gav dei nytt mot og siger. Ulike versjonar
tidfestar hendinga anten til 1207 eller til 1219, og slagstaden vert sagt å vere
Lyndanisse.

I 1625 kom heile fastlands-Estland under svensk herredømme. Svenskane heldt fram
med den administrative inndelinga i to provinsar. Estland var nemninga på
kyststripa i nord langs Finskebukta, medan Livland i sør også omfatta delar av
det noverande Latvia. Denne inndelinga vart halden ved lag til inn på
1900-talet. Kong Gustav II Adolf tvinga den tyske adelen til å gje bøndene
større fridom, og oppretta eit trykkjeri og eit tyskspråkleg universitet i Tartu
(tidlegare Dorpat) i 1632.

Under den store nordiske krigen vart Sverige knekt som stormakt då Russland
erobra Estland og Livland i 1710, ei erobring som vart stadfesta ved freden i
Nystad i 1721. Men godseigarane og byborgarane snakka framleis tysk så lenge det
russiske styret varde, og estisk språk vart stort sett berre snakka av dei
liveigne bøndene. Dei fekk betre kår då Russland oppheva liveigenskapen i
Estland i 1816 og i Livland i 1818.

Etter samanbrotet til det russiske keisarriket under Oktoberrevolusjonen
erklærde Estland seg sjølvstendig 24. februar 1918.

Sovjetunionen tvinga Estland til å tillate opprettinga av militærbasar i oktober
1939 som følgje av dei hemmelege tillegga til Molotov-Ribbentrop-pakta med
Tyskland. I juni 1940 vart landet fullstendig okkupert, og Sovjetunionen tok
full kontroll over styret. Ved «valet» same år fekk kommunistane fleirtal i
nasjonalforsamlinga, og oppmoda om at landet måtte verte innlemma i
Sovjetunionen som Estiske SSR. Det hende formelt i august 1940, men annekteringa
vart ikkje anerkjend av andre statar enn Tyskland og dei allierte. Mange
politikarar, militære og intellektuelle vart avretta eller deporterte.

I 1941 kom Estland under tysk okkupasjon då Tyskland gjekk til åtak på
Sovjetunionen. Sovjetiske styrkar gjenerobra landet i 1944. Terrorpolitikken
vart gjenoppteken med deportajonar og tvangskollektivisering. Tilhøva betra seg
gradvis etter at Stalin var død. Takka vere naboskapen med Finland og tilgangen
til å ta inn finsk fjernsyn, var Estland den av sovjetrepublikkane som vart
sterkast påverka av vestlege verdiar og vestleg kultur. Under den sovjetiske
«avspenninga» med glasnost og perestrojka voks det fram ei politisk rørsle for
nasjonalt sjølvstende. Samanbrotet til Sovjetunionen gjorde lausrivinga mogleg.

Den sovjetiske okkupasjonen av Estland varde til 20. august 1991, og dei siste
tidlegare sovjetiske troppane forlét Estland 31. august 1994.

Politikk i Estland skjer under rammeverket til ein demokratisk parlamentarisk
republikk, der statsministeren er regjeringssjef og ein har eit
fleirpartisystem. Presidenten har ei meir seremoniell rolle.

Nasjonalforsamlinga i Estland, Riigikogu, har den lovgjevande makta i landet
vert vald for ein periode på fire år gjennom eit proporsjonalt valsystem.
Estland er ein demokratisk parlamentarisk republikk. Det politiske systemet i
landet er basert på eit rammeverk i grunnlovsdokumentet frå 1992. Den estiske
nasjonalforsamlinga har 101 medlemmer og har innverknad i styringa av staten på
område som pengebruk (ved å vedta skattar, avgifter og statsbudsjettet). I
tillegg har nasjonalforsamlinga høve til å leggje fram utgreiingar, erklæringar
og høyringar for folket i Estland, godkjenne eller underkjenne internasjonale
avtalar og organisasjonar og avgjere regjeringslån.

Riigikogu vel og oppnemner fleire høge stillingar i staten, mellom anna
presidenten i landet. I tillegg oppnemner Riigikogu, etter framlegg frå
presidenten i Estland, leiaren for domstolane, styreleiaren for den estiske
nasjonalbanken, leiaren for den estiske riksrevisjonen, lovkanslaren og
forsvarssjefen. Ein medlem av Riigikogu kan krevje forklaring frå regjeringa og
medlemmene i henne. Dette gjer at medlemmene av nasjonalforsamlinga kan følgje
med på den utøvande makta og statsstillingane som er nemnde ovanfor.

Den estiske regjeringa, Vabariigi Valitsus, eller den utøvande makta i Estland,
vert danna av den estiske statsministeren, som vert oppnemnd av presidenten og
godkjend av nasjonalforsamlinga. Regjeringa representerer den utøvande makta
under den estiske grunnlova og lovene i Republikken Estland, og er samansett av
tolv ministrar, inkludert statsministeren. Statsministeren har òg rett til å
oppnemne andre ministrar som han eller ho gjev ei oppgåve, men ikkje noko
departement å administrere. I dag (2009) er regionsministeren i Estland denne
typen minister. Statsministeren kan oppnemne opp til tre slike ministrar, slik
at det høgaste talet på ministrar som kan vere med i ei regjering er 15.

Ifølgje den estiske grunnlova, Põhiseadus, er det folket som har den overordna
makta i Estland. Folket utøver denne makta i vala til Riigikogu gjennom
innbyggjarar som har stemmerett. Den overordna dømmande makta ligg hjå
høgsteretten, eller Riigikohus, som har 17 dommarar. Høgsterettsjustitiarien
vert oppnemnd av nasjonalforsamlinga for ni år om gongen etter framlegg frå
presidenten. Det offisielle statsoverhovudet er den estiske presidenten, som
godkjenner lovene som vert vedtekne i Riigikogu, men som også kan sende dei
tilbake og føreslå nye lover. Presidenten brukar ikkje denne retten særleg ofte,
så han han har lita praktisk tyding utover at moglegheita til veto er der. Han
eller ho vert vald av Riigikogu, med minst to tredjedelar av stemmene. Dersom
ingen kandidatar får nok stemmer, går retten til å velje president over til eit
større utval, som er samansett av dei 101 medlemmene av Riigikogu, i tillegg til
representantar frå lokalpolitikken i Estland.

Dei to viktigaste måla med dette har vore å få verte medlem i NATO og EU, noko
dei fekk i høvesvis mars og mai 2004. Estland si omstilling for å kome nærare
Vest-Europa, har kome saman med eit dårlegare tilhøve til Russland.

Ein viktig del av omstillinga Estland har vore gjennom etter at landet vart
sjølvstendig, har vore tettare band med dei nordiske landa, og då spesielt
Finland og Sverige. Mange estarar ser faktisk på seg sjølve som eit nordisk
folk, og ikkje eit baltisk, basert på dei historiske banda til Sverige, Danmark
og spesielt Finland. I desember 1999 heldt den estiske utanriksministeren (og
sidan 2006, presidenten i Estland) Toomas Hendrik Ilves ein tale med namnet
«Estonia as a Nordic Country» ('Estland som eit nordisk land') på
Utrikespolitiska Institutet i Sverige. I 2003 hadde det estiske
utanriksdepartementet ei utstilling som var kalla «Estonia: Nordic with a Twist»
('Estland: nordisk med ein vri'). Og i 2005 vart Estland med i Nordic
Battlegroup i EU. Landet har også vist interesse for å vere med i Nordisk råd.

Medan Russland i 1992 stod for 92 % av den internasjonale handelen til Estland,
er det i dag eit stort økonomisk samkvem mellom Estland og dei nordiske naboane;
tre fjerdedelar av utanlandsinvesteringane i Estland har opphav i dei nordiske
landa (for det meste i Finland og Sverige), der eksporten frå Estland i dag er
på 42 % (mot 6,5 % til Russland, 8,8 % til Latvia og 4,7 % til Litauen). På den
andre sida er det politiske systemet i Estland, systemet med flat skatt og
ikkje-velferdsstat-modellen ein motsetnad til dei andre nordiske landa, i
tillegg til mange andre europeiske land.

Tallinn er hovudstaden og den største byen i Estland. Han ligg på nordkysten av
landet, ved Finskebukta. Byen er eit viktig industrielt, politisk og kulturelt
sentrum, i tillegg til at han har ei viktig hamn. Det er i dag (2009) 33 byar og
fleire landsbyar i Estland. Meir enn 70 % av folkesetnaden i landet bur i byane.
Nedanfor er det ei liste over dei største 20 byane.



https://nn.wikipedia.org/wiki/Bryggens_Museum

Bryggens Museum på Bryggen i Bergen, eigenleg Bryggens Museum, Erling Dekke
Næss’ Institutt for Middelalder-arkeologi, finansiert ved ei gåve frå
skipsreidar Erling Dekke Næss, opna i 1976. Museet står på ei tomt på området
etter brannen som råka den nordlege parten av Bryggen i 1955. Arkitekt for
museumsbygningen var Øivind Maurseth, som òg har teikna Radisson Blu royal
hotell (opphavleg SAS-hotellet) som ligg på branntomta attmed museet.
Museumsbygningen vart tildelt Det nyttige Selskabs pris for god arkitektur i
1977, Norske Arkitekters Landsforbunds pris for 1979, og dessutan
arkitekturprisen Betongtavlen for 1980.

Museet inneheld funn frå dei store arkeologiske utgravingane av den parten av
Bryggen som vart sett i gang på branntomta. Funn av gjenstandar,
bygningsleivningar og dei opplysningane om tidlegare tilhøve som desse
utgravingane og granskingane gav, er grunnlaget for den permanente utstillinga.
Denne utgjer ein part av mellomaldersamlinga som Universitetsmuseet i Bergen har
plassert på Bryggens Museum, og som altså høyrar inn under Universitetet i
Bergen. Elles inngår Bryggens Museum i museumseininga Bymuseet i Bergen, saman
med andre museum i Bergensområdet.



https://nn.wikipedia.org/wiki/Tysk

Tysk er eit indoeuropeisk språk på den germanske språkgreina, saman med mellom
andre engelsk og dei skandinaviske språka.

Det som til vanleg blir kalla tysk, er høgtysk, i motsetnad til lågtysk. Lågtysk
eller nedertysk blir framleis tala av mange menneske i dei nordlege delane av
Tyskland, men færre enn før. Nederlandsk kan seiast å vere ei form for lågtysk.
Lågtysk har hatt stor påverknad på dei skandinaviske språka, ikkje minst norsk,
på grunn av mykje samband i sjøfart og handel tidlegare. Eit nærskyldt språk som
òg finst i Nord-Tyskland og Nederland, er frisisk, som blir sagt å liggje ein
plass mellom tysk og engelsk.

Tysk blir i hovudsak tala i desse landa: Tyskland, Austerrike, Sveits og
Luxemburg. Tysk vert òg nytta i Oppeln-regionen i Polen, delar av Belgia og
Romania, Sør-Tirol i Italia og Elsass i Frankrike. I tillegg vert tysk tala i
fleire tidlegare koloniar av desse landa. Til dømes Namibia (tidlegare Tysk
Sørvest-Afrika) der mange er tyskspråklege. I mange aust-europeiske land,
medrekna Russland, Ungarn og Slovenia er det fleire tyskspråklege minoritetar. I
Amerika vert tysk mest nytta i USA. Om lag 125 millionar menneske har tysk som
morsmål, og fleire hundre millionar snakkar det som framandspråk. Tysk er det
tredje mest populære framandspråket på verdsbasis, og det nest mest populære i
Europa, USA og Aust-Asia (Japan). Det er eit av de offisielle språka i EU.

Tysk var tradisjonelt det fyrste framandspråket i Noreg, og det viktigaste
akademiske språket. Etter den andre verdskrigen har tysk fått sterk konkurranse
av engelsk. Det er i dag det nest mest populære framandspråket, etter engelsk
språk. Mange nordmenn lærer tysk på skulen.

Ei form for tysk språk som tidlegare var utbreidd i store delar av Europa, er
jiddisch (yidish), daglegspråket til mange askenasiske jødar. Jiddisch sprang ut
av mellomalderhøgtysk språk.

Det som er ein av dei tydelegaste skilnadene mellom høgtysk og dei andre
germanske språka er den andre tyske lydforskyvinga. For om lag 1000 år sia
skjedde det ei endring av 't' til 's' mange stader, spesielt blei 't' ofte
omgjort til dobbel 's'. Døme på ord er:

Tysk er eit flekterande språk, dvs. dei grammatiske tilhøva mellom orda blir i
relativt stor grad uttrykt med hjelp av suffiks og andre morfologiske prosessar.

Genussystemet i tysk har ein biologisk basis, slik at der Mann, der Ochs er
maskuline og die Frau, die Kuh er feminine. Det finst mange unnatak frå denne
regelen. Det mest kjende er substantivet das Mädchen, som tyder ‘jenta’. I dette
fallet kjem ordet inn under ein annan regel, som seier at ord som er danna med
endinga -chen har genus nøytrum.

Nominativ markerer at setningsleddet er subjekt eller er predikativ (predikativ
ved verba sein, werden, bleiben og heißen).

Setningsleddet skal stå i akkusativ med dei verba som tek direkte objekt i
akkusativ eller når leddet står som eit preposisjonsuttrykk (PU) med ein
preposisjon som tek akkusativ.

Setningsleddet skal stå i dativ ved indirekte objekt og ved dei verba som tek
direkte objekt i dativ, eller når leddet står som eit preposisjonsuttrykk (PU)
med ein preposisjon som tek dativ. Setningsleddet skal òg stå i dativ ved
eigedomsdativ. Dette blir ofte nytta i staden for genitiv for å uttrykkje
eigedomstilhøve til kroppsdelar eller klesplagg. Døme: Zieh dir die Schuhe aus!
(Ta av deg skoa!). Nokre viktige verb tek direkte objekt i dativ, som til dømes
verba helfen og 'danken.

Setningsleddet skal stå i genitiv når det uttrykkjer eigedomstilhøve eller
tilhøyrsle, eller der leddet er eit preposisjonsuttrykk (PU) med ein preposisjon
som tek genitiv. På norsk blir eigedomstilhøve ofte kommunisert med ein
preposisjon (bilen til Maria), med å hengje på ein -s etter eigaren (Marias bil)
eller med sin-genitiven (Maria sin bil). På tysk er det vanlegare å nytte forma
Der Vater des Kindes (Faren til barnet), med ved eigennamn kan ein gjerne bruke
-s, slik som norsk: Marias Wagen (Marias bil).

Determinativar står framfor substantiv og eventuelle adjektiv eller talord, og
rettar seg etter substantivet i kasus og genus.

Sidan tysk er eit flekterande språk, kan ein nytte kasus til å markere fuksjonen
til setningsleddet, i staden for preposisjonar, slik ein ofte gjer på norsk.

Ich er subjekt, gebe er verbal, der Frau er indirekte objekt i dativ og ein Eis
er direkte objekt i akkusativ.



https://nn.wikipedia.org/wiki/New_Zealand

New Zealand eller Ny-Zealand er ein øystat i den sørvestlege delen av
Stillehavet på den sørlege halvkula. Landet ligg i den polynesiske triengelen og
er litt større enn Storbritannia og består av to store øyar, kalla Nordøya og
Sørøya. I tillegg er der talrike mindre øyar, av desse er dei mest kjende og
største Stewart Island/Rakiura og Chatham Islands. Frå nordspissen av Nordøya
til sørspissen av Sørøya er det 1600 km. Landet ligg mellom 30 og 50 grader
sørleg breidd. Maorinamnet på New Zealand er Aotearoa, vanlegvis omsett med
Landet til den lange, kvite skya. Realm of New Zealand (heile landområdet der
dronninga av England er statsoverhovud) omfattar også Cook Islands og Niue
(sjølvstyre i fri assosiasjon med New Zealand), Tokelau og Ross Dependency (New
Zealand sine territoriale krav i Antarktis).

New Zealand er kjend for geografiske isolasjon: Landet ligg om lag 2000 km
søraust for Australia over Tasmanhavet, og dei næraste naboane mot nord er New
Caledonia, Fiji og Tonga. Gjennom den lange isolasjonen har New Zealand utvikla
ein særeigen fauna dominert av fuglar, der ei rekkje er urydda av menneska som
kom til øyane og dei invasive dyreartene som dei førde med seg.

Den største delen av innbyggjarane på New Zealand er av europeisk avstamming,
dei innfødde maoriane er den største minoriteten. Asiatar og ikkje-maoriske
polynesarar er betydelege minoritetsgrupper, særleg i byane. Det mest vanleg
brukte språket er engelsk.

New Zealand er eit utvikla land med høg internasjonal rangering på ei rekkje
område, mellom anna utdanning, økonomi og låg førekomst av korrupsjon. Byane i
landet vert også rekna mellom dei med best levevilkår i heile verda.

Elizabeth II, er som dronning på New Zealand statsoverhovud i landet, og vert
representert av Generalguvernøren, og den utøvande politiske makta ligg hos den
newzealandske regjeringa.

Det er ikkje kjent om maoriane hadde eit namn på heile New Zealand under eitt
før europearane kom til øyene, sjølv om dei omtala Nordøya som Te Ika a Māui
(fisken til Māui - ein halvgud i maorimytologi), og Sørøya som Te Wai Pounamu
(«grønsteinvatnet», «grønstein» er jade), eller Te Waka a Māui (kanoen til
Māui). Fram til tidleg på 1900-talet vart Nordøya også omtala som Aotearoa (til
vanleg omsett til «landet til den lange kvite skya». I moderne bruk blant
maoriar viser dette namnet til heile landet. «Aotearoa» er også til vanleg brukt
i denne meininga i newealandsk engelsk, der det stundom vert brukt åleine, og
stundom, i formell samanheng, kombinert med det engelske namnet for å uttrykkja
respekt for dei opphavlege innbyggjarane i landet.

Det første europeiske namnet på landet var Staten Landt, som vart bruka av den
nederlandske oppdagaren Abel Tasman, som i 1642 vart den første europearen som
fekk sjå øyene. Tasman gjekk ut frå at landet var ein del av eit sørleg
kontinent som hang saman med land som var oppdaga i 1615 utanfor den sørlege
enden til Sør-Amerika av Jacob Le Maire, og dette hadde fått namnet Staten
Landt.

Namnet New Zealand stammar frå nederlandske kartografar som kalla øyene Nova
Zeelandia, etter den nederlandske provinsen Zeeland. Ingen veit sikkert kven som
først brukte dette namnet, men det kom i bruk første gongen i 1645, og kan ha
vorte valt av kartografen Johan Blaeu. Den britiske oppdagaren James Cook
anglifiserte seinare namnet til New Zealand.

Sjølv om Nord- og Sørøya har vore kjende under desse namna i mange år, slo det
statlege organet for namngjeving i geografiske og hydrografiske saker, New
Zealand Geographic Board i 2009 fast at øyene ikkje har offisielle namn. Organet
vil gjera Nord- og Sørøya til offisielle namn saman med maorinamn. Somme tidlege
kart omtalar Sørøya som Middle Island («Midtøya»). Sjølv om fleire ulike
maorinamn har vore nytta, meiner maorispråkkommisæren (Maori Language
Commissioner) Erima Henare at Te Ika-a-Māui og Te Wai Pounamu er dei mest
høvelege namna.

New Zealand er eit av dei sist busette større landområda på jorda. Dei tidlegast
kjende innvandrarane kom frå dei austlege delane av Polynesia. I følgje dei
fleste granskarar kom dei i kanoar omkring åra 1250–1300. Andre vitskapsfolk har
sett fram ei tidlegare datering for den første innvandringsbølgja til øyene, så
tidleg som i åra 50–150, men at desse menneska anten døydde ut eller forlet
øyene. Gjennom dei følgjande hundreåra utvikla desse nybyggjarane ein eigen
kultur som no er kjent som maori. Folket vart delt i iwi (stammar) og hapū
(understammar) som både kunne samarbeida, tevla og stundom slåst mot kvarandre.
På eit tidspunkt flytta ei gruppe til øygruppa Chatham Islands der dei utvikla
sin eigen Moriori-kultur

Dei første europearane ein kjenner til nådde fram til New Zealand, var den
nederlandske oppdagaren Abel Janszoon Tasman og mannskapet hans i 1642. Maoriar
drap fleire av mannskapet, og ingen europearar kom attende til New Zealand før
den engelske oppdagaren James Cook på reisa si i 1768–71. Cook nådde fram til
New Zealand i 1769 og kartla nesten heile kystlinja. Etter Cook kom talrike
europeiske og nordamerikanske sel- og kvalfangarar til New Zealand, i tillegg
til handelsskip. Dei bytta europeisk mat og andre varer, særskilt metallverkty
og våpen mot tømmer, mat, kunstverk og vatn. I blant bytta europearane varer mot
sex.

Poteta og musketten forandra både maoriane sitt jordbruk og krigskunst, sjølv om
dei påfølgjande muskettkrigane døydde ut så snart våpenbalansen mellom stammane
var oppattretta. Frå tidleg på 1800-talet byrja kristne misjonærar å slå seg ned
på New Zealand, og etter kvart omvenda det meste av maoriinnbyggjarane, sjølv om
deira første mål stort sett var blant dei meir misnøgde elementa i desse
samfunna.

Då britiske styresmakter vart klåre over dei lovlause tilstandane i dei
europeiske busetnadane, og over den veksande franske interessa i området,
utpeika den britiske regjeringa James Busby som britisk representant på New
Zealand i 1832. Busby mislukkast i å få i stand lov og orden i busetnadane, men
fekk innført det første nasjonale flagget på øyene den 20. mars 1834, etter at
eit uregistrert newzealandsk skip vart beslaglagt i Australia. Han samarbeida òg
med den heller laust og uklårt samansette samskipnaden United Tribes of New
Zealand (Dei sameinte stammane på New Zealand), som i oktober 1835 la fram og
sende fråsegna Declaration of the Independence of New Zealand (Fråsegn om
sjølvstyre for New Zealand) til kong Vilhelm, og bad om vern. På grunn av
vedvarande uro og uvisse kring den legale statusen til sjølvstendefråsegna,
tilskunda Kolonisekretariatet i London å senda kaptein William Hobson til New
Zealand for å krevja overherredøme for den britiske krona over øyene, og
forhandla fram ein avtale med maoriane. Waitangitraktaten vart først underteikna
i Bay of Islands den 6. februar 1840. Traktatutkastet vart skrive i ei bråvende,
og forvirring og usemje om omsetjinga er enno til stades. Traktaten vert likevel
stadig sett på som grunnlagsdokumentet for New Zealand som ein nasjon, og
maoriane ser på han som ein garanti for deira rettar.

Som eit svar på freistnadane til New Zealand Company på å skipa ein separat
koloni i Wellington, og dei franske krava i Akaroa, proklamerte Hobson, som no
var vorten guvernørløytnant, britisk suverenitet over heile New Zealand den 21.
mai 1840. Dei to proklamasjonane, som vart publiserte i New Zealand Advertiser
and Bay Of Islands Gazette den 19. juni 1840 "hevda, på grunnlag av oppdaginga,
rett til overherredøme for Hennar Majestet, Dronninga, over dei sørlege øyene på
New Zealand, til vanleg kallaThe Middle Island (Sørøya), og Stewart's Island
(Stewart Island/Rakiura); og over øya, til vanleg kalla The Northern Island
(Nordøya), som har overgjeve suvereniteten til Hennar Majestet Den andre
proklamasjonen gav ei meir utførleg forklaring på korleis suvereniteten over
Nordøya var overgjeven gjennom underteikninga av Waitangitraktaten i februar.

Under britisk styre hadde New Zealand opphavleg vore ein del av kolonien New
South Wales, men vart ein eigen kronkoloni i 1841. Hobson valde først Okiato som
hovudstad i 1840, før dei styrande organa fekk sete i Auckland i 1841. Ei
aukande mengde av europeiske innvandrar, særleg frå dei britiske øyene, kom til
New Zealand. Maoriane var i førstninga interesserte i å gjera forretningar med
Pākehā, som europearane vart kalla, og mange iwi vart velståande. Etter som
talet på innvandrar auka, førde konfliktar om landområde til Newzealandkrigane
på 1860- og -70-talet. Desse resulterte i tap og konfiskering av mykje
maoriland. Soga om europeisk busetnad og tileigning av land frå maoriane er enno
kontroversiell.

Eit eige styre for kolonien vart oppretta i 1852 då styresmaktene i
Storbritannia vedtok New Zealand Constitution Act 1852 (den newzealandske
sjølvstendelova av 1852). Det første newzealandske parlamentet møttest i 1854. I
1856 fekk kolonien sjølvstyre i alle saker utanom māorisaker og militærsaker.
Mynde i slike saker vart tillagt koloniadministrasjonen i 1860-åra.

I 1863 bestemte statsminister Alfred Domett at hovudstaden skulle flyttast til
ein stad ved Cooksundet, truleg av otte for at Sørøya ville danna sin eigen
koloni. Utsendingar frå Australia (valde av di dei vart sett på som nøytrale )
kom fram til at Wellington var ein tenleg stad på grunn av den gode hamna og den
sentrale plasseringa, og Parlamentet kom saman her første gongen i 1865. I 1893
vart landet det første i verda som innførde røysterett for alle kvinner.

I 1907 vedtok New Zealand å verta ein sjølvstyrt Dominion innanfor det britiske
imperiet. I 1947 slutta landet seg til den britiske Statute of Westminster
Adoption Act 1947; dette gjorde New Zealand til Commonwealth realm (underlagt
monarken utan å vera ein fysisk del av monarken sitt rike), sjølv om
Storbritannia i praksis ikkje hadde spela ei vesentleg rolle i styringa av New
Zealand på lang tid. Sjølv om landet vart meir uavhengig politisk, vart det
likevel meir økonomisk avhengig. I 1890-åra gjorde transport på fryseskip
eksport av kjøt og mjølkeprodukt til Storbritannia mogeleg. Denne handelen førde
til ein sterk økonomisk vokster på New Zealand.

New Zealand var eit pliktoppfyllande medlem av det britiske imperiet, og tok del
i den andre boerkrigen (1899 - 1902), den første verdskrigen og den andre
verdskrigen, særleg under slaget om Storbritannia, og det støtta Storbritannia
under Suezkrisa. Landet var ein del av verdsøkonomien, og måtte som andre lida
under den økonomiske depresjonen i 1930-åra. Depresjonen førde til valet av den
første Labourregjeringa på New Zealand, som etablerte ein omfattande
velferdsstat og ein proteksjonistisk økonomi.

New Zealand gjekk gjennom ei aukande velstandsutvikling etter den andre
verdskrigen. Men nye sosiale problem tok til å dukka opp: Maoriar hadde byrja å
forlata den tradisjonelle rurale livsforma si og flytta til byane for å søkja
arbeid. Ei maoriprotestrørsle utvikla seg etter kvart, ho var kritisk til
eurosentrismen og arbeidde for auka verdsetjing av maorikulturen og
Waitangitraktaten, som rørsla meinte ikkje var etterlevd av styresmaktene.

I 1975 vart Waitangitribunalet skipa for å granska påståtte brot på
Waitangitraktaten, og i 1985 fekk det mynde til å granska historiske klager (frå
før 1975). Som i andre utvikla land, akselerte den sosiale utviklinga på
1970-talet, og sosiale og politiske verdisynspunkt endra seg.

Då Storbritannia vart medlem i EEC i 1973, vart tilgangen til den hittil
viktigaste marknaden for newzealandske eksportørar dramatisk redusert.. I 1953
gjekk to tredjedelar av eksporten frå New Zealand til Storbritannia, i 2003 var
dette talet gått ned til 4,65 %. Dette, saman med oljekrisa i 1970-åra førte til
omfattande økonomiske og sosiale endringar gjennom 1980-åra under den 4.
Labour-regjeringa på New Zealand, for ein stor del leia av finansminister Roger
Douglas, som føresto ei radikal økonomisk-politisk omlegging, til vanleg kalla
Rogernomics.

Klimaet på dei to øyane er ikkje særleg dramatisk, men ofte ustabilt. På
breiddegradene der Sørøya ligg har ein svært lite landområde elles på jorda,
bortsett frå Patagonia, så den vestlege luftstraumen kan strøyme nesten
uforstyrra rundt jorda før den treffer New Zealand, som dermed ofte vert råka av
frontar. Sidan landet ligg midt i store havområde vert det ikkje så store
temperaturendringar i samband med frontane, men ofte kjem det mykje regn og
regnbyger, og nedbør som snø i dei høge fjella ein har i heile landet.

New Zealand dekkar ein god avstand frå sør mot nord. Auckland er derfor i middel
eit par gradar varmare enn Christchurch. Fjella har ein god del å sei for
klimaet. Enkelte område ligg i regnskugge og får så lite som 400 mm nedbør i
året. Dei fleste områda får derimot nedbør om lag kvar andre eller tredje dag,
og litt meir nedbør om vinteren enn resten av året. Vestsida av øyane er ein god
del våtare enn dei større byane, særleg på Sørøya. Hokitika, som ligg på kysten
like vest for nasjonalparken Arthur's Pass, har ein årleg nedbørsnormal på om
lag 2800 mm. Isbrear og snø dekkjer fjellkjeda Søralpane der den totale årleg
nedbøren (inkludert snøsmelting) kjem over 8000 mm. Snø har ein òg i dei
lågareliggande områda på austkysten eit par gongar kvar vinter. Torevêr er
sjeldan i dette maritime landet.

Vind er ein viktig klimatisk faktor på New Zealand, og ofte aukar vinden på til
kuling gjennom Cooksundet. Av og til kan ein tørr og varm fønvind strøyme ned på
austsida av Alpane. Her vert denne vinden kalla «norwester», og den fører ofte
til langt mildare forhold om vinteren. Om sommaren kan han gje periodar med
uvanleg høge temperaturar. Den mest spektakulære hendinga var då restane av ein
tropisk syklon gjekk over Søralpane 7. februar 1973. Christchurch og andre byar
fekk då temperaturar opp mot 42 °C, langt over den tidlegare nasjonale
varmerekorden.



https://nn.wikipedia.org/wiki/Menneske

Mennesket (Homo sapiens) er ein art av menneskeapane som går oppreist på to
bein. Det har ein velutvikla hjerne som mogleggjer språkbruk, abstrakt tenking
og sjølvforståing. Desse eigenskapane gjer at arten bruker reiskapar i større
utstrekning enn nokon annan. Menneska finst på alle kontinenta og har tilpassa
seg eit vidt omfang av omgjevnader. Det finst i dag over seks milliardar
menneske i verda, fleire enn noko anna pattedyr.

Kva som skil menneska frå andre dyr har oppteke forskarar og filosofar i
tusenvis av år. Ulike karakteristikkar er føreslått, som at dei bruker
reiskapar, har medkjensle og høg intelligens, tek seg av sjuke og
funksjonshemma, bruker språk og klede, har utvikla jordbruk, vitskap og
religion, er glade i kunst og underhaldning. Nokre av desse eigenskapane finst
hos andre dyr, men er ikkje så uttalte som hos menneske-arten.[treng kjelde]

Studiet av mennesket og menneskesamfunnet skjer innanfor alle akademiske
retningar, både i humanbiologi, medisin, psykologi, antropologi, økonomi,
sosiologi og lingvistikk, for å nemna eit lite utval.

Menneska går oppreist på to bakbein og nyttar heile hælen. Høgda varierer, men
ligg vanlegvis mellom 145–180 cm for kvinner og 165–195 cm for menn. Vekt kan
variera endå meir mellom individ, ettersom menneske lett utviklar feittlager av
ekstra føde. «Normalt» vektområde kan seiast å vera 40–100 kg.

Samanlikna med andre primatar har menneska større hjerne. Han er typisk 1 400
cm³, dobbelt så stor som hjå gorillaer og sjimpansar. Menneska skil seg òg frå
slektningane sine ved å ha kortare armar og ved å ha utvikla ein motståande og
roterande tommel som opnar for finmotorikk. Tærne er derimot lite førlege, og
blir mest brukte til å halda balansen.

Menneske har lite hår samanlikna med dei andre primatane. Tett hårvekst finn ein
berre visse stader på kroppen, som oppå hovudet, under armane og i skrittet, men
det finst likevel spreidde hårsekkar over heile kroppen.

Medan den vanlegaste hårfargen blant menneske er svart finst det òg mange andre
fargar som går frå nesten kvitt til brunt eller raudt/oransje. Den hovudsakleg
nakne huda kan gå frå å vera nesten fargelaus, noko som gjev ein rosa let
ettersom blod viser gjennom, til mørkt brun. Pigmenta som fargar huda blir kalla
melanin, og vernar mot UV-stråling. Hud som blir utsett for mykje sollys
utviklar meir melanin, og blir brunare.

Ungar blir normalt fødde etter svangerskap på 38 veker. Dei er hjelpelause ved
fødselen, og treng omsorg og opplæring i fleire år. I alderdommen, som også kan
vera lang, treng menneske ofte liknande hjelp og omsorg.

Kjønnsmogninga skjer normalt ved tolv til femten års alder, men særleg gutar kan
halde fram med å veksa fram til tjueårsalderen. Menn er teoretisk fruktbare
heile livet, medan kvinner går gjennom ein overgangsalder som gjer at dei ikkje
kan unnfanga lenger når dei er om lag femti.

Kor lenge folk lever kjem an på ytre tilhøve. I område der menneske har god
tilgang på mat og helsestell er forventa levealder rundt 80, noko lågare for
menn og noko høgare for kvinner. I land og tidsrom prega av svolt og sjukdom er
levealderen lågare, typisk litt over 30 år. Under gode tilhøve kan menneske bli
opptil eitt hundre og tjue år gamle, med 122 år og 164 dagar som den høgaste
målte levealderen til no.

Menneske lever som regel i små grupper, ofte ei form for familie, som igjen kan
vera del av eit større samfunn. Gruppene sosialiserer dei yngre menneska og
samarbeider om å klara seg. Det er vanleg å spesialisera seg til ulike oppgåver
eller yrke innanfor gruppa eller samfunnet.

Ei gruppe vil ha fleire tradisjonar for korleis ein lever og underheld seg
sjølve. Kultur er eit samleomgrep for desse. Til dømes vil alle grupper ha visse
levereglar og tabu. Bryt ein med desse kan ein blir utestengd eller straffa med
fangenskap, vald eller drap.

Grupper av menneske har ofte ei kjensle av å høyra til som kan gjera at dei går
saman mot ei anna gruppe. Konfliktar mellom ulike grupper kan føra til mindre
slåsting eller krigar.

I følgje genetisk og antropologisk forsking utvikla menneska seg i Afrika for
mellom 100 og 200 000 år sidan. Frå Afrika spreidde dei seg vidare utover i
Eurasia og deretter Oseania og Amerika.

Menneske har diploide celler som kvar inneheld to sett av 23 kromosom, eitt frå
kvar av foreldra. 22 av setta inneheld nært identiske, homologe kromosom, medan
det 23. paret er kjønnskarakteriserande: Kvinner har to X-kromosom, medan menn
har eitt X-kromosom og eit Y-kromosom.



https://nn.wikipedia.org/wiki/Kroatia

Republikken Kroatia er eit europeisk land. Landet ligg ved Adriatarhavet og
grensar til Slovenia, Ungarn, Serbia, Montenegro og Bosnia og Hercegovina.
Landet var tidlegare ein del av Jugoslavia. Hovudstaden heiter Zagreb. Kroatia
vart medlem av Den europeiske unionen 1. juli 2013.

Fastlandet er delt inn i to landområde, ei smal kystlinje langs
Bosnia-Hercegovina, og eit større område som strekkjer seg austover på
Balkanhalvøya.

Terrenget er variert, og i nord og nordaust er det sletter, innsjøar og
bølgjande åsar som utgjer terrenget. Desse områda omfattar dei sentrale områda
og Slavonia, i tillegg til delar av Den pannoniske sletta. I Lika, Gorski Kotar
og Dei dinariske Alpane finn ein tett skogkledde fjellområde. Kysten langs
Adriatarhavet er kupert frå halvøya Istria i nord, langs den nordlege kysten og
sørover langs Dalmatia.

Langs kysten av Kroatia ligg det 1 185 øyar, holmar og skjer, og 47 av desse er
busette med til saman 121 606 innbyggjarar (2001). Det er 651 øyar som ikkje er
folkesette, og 467 holmar og skjer. Dei største øyane i Kroatia er Krk (410
km²), Cres (404 km²), Brač (396 km²), Hvar (298 km²), Pag (287 km²) og Korčula
(273 km²)

Dei lengste elvene i landet er Sava som renn 562 km gjennom Kroatia (total lengd
er 947 km), Drava 505 km (total lengde 707 km), Mura 438 km, Kupa 296 km og
Donau (kroatisk Dunav) som renn 188 km gjennom Kroatia (elva si totale lengd er
2 857 km). Una er grenseelv mellom Bosnia-Herzegovina og Kroatia. Den vart kalla
"den første" av romarane som kom til dette området.

Dei dinariske Alpane strekkjer seg frå nord til sør gjennom landet, og i
Dalmatia ligg det høgaste fjellet, Dinara på 1 831 moh.

Kroatia har eit forholdsvis variert klima. Middelhavsklima dominerer i
kystområda, men fjellkjedene som ligg like innanfor kysten gjer området til eit
av dei våtaste i Europa, og vestsida av Dei dinariske Alpane kan få så mykje som
4 000 mm i året, nedbørsmengder som kan samanliknast med dei våtaste områda på
Vestlandet i Noreg. Området får derimot lengre periodar med finvêr enn det
Vestlandet får. Midtsommars er det stort sett berre sol, og dei indre områda kan
få svært høge temperaturar. Den kalde boravinden kan derimot gje ein god del
vind i området.

Dei lågareliggande områda i nord eit kontinentalklima som er meir likt
Sentral-Europa. Nedbørsmengdene minkar mot aust, og vinteren er skya, sjølv i
dei tørraste områda. Vind frå sør kan strøyme nordover, og fønvind kan gje
temperaturar over 10 °C, eller kaldluft (kalla kosavavind) frå Karpatane kan
strøyme sørover. Fjella i vest vernar desse områda frå den kjøligare havlufta,
så temperaturane om sommaren kan bli svært høge.

I Kroatia bur hovudsakleg kroatar (89,6 %). Dei viktigaste minoritetsgruppene er
serbarar (4,5 %), bosnjakar, ungararar og italienarar.

På 300-talet f. Kr. koloniserte grekarar kystområdet og keltarar dei nordlege
områda. Til 168 f.Kr. var Illyria eit eige kongerike som romarane la under seg
og omdanna til provinsen Illyricum. I år 10 vart denne provinsen delt i to :
provinsane Pannonia og Dalmatia. Ved delinga av Romarriket i 395 hamna det som i
dag er Kroatia i Det vestromerske riket

Landet vart folkesett av slavisktalande kroatar, som innvandra på 500-talet e.
Kr. Dei vart omvende til romersk-katolsk kristendom på 600-talet.

Frå 910 til 1091 var Kroatia eit sjølvstendig kongerike. Tomislav 1., som
regjerte frå 910, sameinte pannoniske og dalmatiske hertugdøme og vart krona som
den første kongen i Kroatia i 925 (kjeldene varierer mellom 923 og 928).

1102 kom landet under Ungarn (personalunion 1102-1536, styrt av habsburgarane
1537-1866, underlagt dobbeltmonarkiet Austerrike-Ungarn 1867-1918). Slavonia i
aust var 1526–1699 underlagt osmanske tyrkarar, medan serbarar i 1578 vart
inviterte av habsburgarane til å busetja seg i grenseområda til Det osmanske
riket, i området som vart kalla militærgrensa Krajina.

Kroatia vart 1. desember 1918 ein del av Serbarane, kroatane og slovenarane sitt
kongedømme (frå 1929 Kongeriket Jugoslavia). Den nye statsdanninga var mykje
dominert av serbarane, og tilhøvet mellom dei og kroatane var rimeleg dårleg.

Då aksemaktene Tyskland og Italia okkuperte Jugoslavia i 1941 såg somme kroatar
sjansen til å oppnå sjølvstende frå serbarane, og det vart difor oppretta ein
kroatisk fascist-stat, kalla Den uavhengige staten Kroatia (kroatisk Nezavisna
Država Hrvatska, NDH), under leiing av Ante Pavelić og hans Ustaša-rørsle.
Offisielt vart hertugen av Spoleto av det italienske kongehuset konge av Kroatia
under namnet Tomislav 2. , men han kom aldri til Kroatia, og abdiserte etter
Italias kapitulasjon i 1943. Ustaša-regimet forfølgde serbarar, sigøynarar og
jødar på det grøvste. Særskilt illgjeten vart den kroatiske konsentrasjonsleiren
i Jasenovac.

Etter 1945 vart Kroatia ein av dei seks delrepublikkane i det kommuniststyrte,
føderative Jugoslavia, som stod under leiing av kroaten Josip Broz Tito.
Kroatiske separatistar og den katolske kyrkja vart forfølgde av
kommuniststyresmaktene, og mange reiste i eksil. Konfliktane vart synlege igjen
i Kroatia 1971, då Kroatia freista å skaffa seg større sjølvstyre, m.a. for å
kunne få meir kontroll over dei økonomiske ressursane sine. Dette førte til
utreinskingar i både partileiing og regjering etter det som vart kalla Den
kroatiske våren (Hrvatsko proljeće eller masovni pokret (MASPOK), «masserørsla».

Parallelt med aukande serbisk nasjonalisme i Beograd frå slutten av 1980-talet,
auka òg den kroatiske nasjonalismen. Etter å ha halde folkeavrøysting 19. mai
1991, erklærte Kroatia seg som uavhengig stat den 25. juni 1991. Serbia og den
jugoslaviske hæren JNA svarte med militær intervensjon for å sikra kontrollen
over serbisk-befolka område i landet. Det vart ført harde kampar mellom serbiske
separatistar; militsstyrker støtta av den føderale hæren, og kroatiske styrkar.
Særleg gjaldt dette i Slavonia i nordaust, der byen Vukovar etter å ha blitt
omlægra, bombardert og skoten på i 87 døgn nærast vart heilt øydelagd og i
Krajina-regionen, område der folket delvis var etniske serbarar. I 1991 var
59.7 % av befolkninga i Krajina og Slavonia etniske serbarar (331 619 personar
etter folketeljinga 1991), 30.2 % kroatar (168 026) og 10.1 % andre (55 895)

Også byen Dubrovnik i sør og andre byar langs Adriaterhavskysten var ei tid
kringsette og vart bombarderte.

Ein eigen republikk for serbarane i Krajina (og Slavonia), Republika Srpska
Krajina - forkorta RSK, vart proklamert den 19. desember 1991, med hovudstad i
Knin. På sitt største omfatta RSK 17 028 km², dvs. 1/3 av Kroatias territorium.
Rundt 80 000 kroatar og muslimar vart fordrivne frå området. Det var våpenkvile
frå februar 1992 og FN-styrkar (UNPROFOR) vart utplasserte i området medan den
jugoslaviske hæren JNA vart trekt ut.

Serbiske styrkar heldt Krajina-området inntil kroatiske styrkar i august 1995
rykte inn ("Operasjon Storm", kroatisk "Operacije Oluja" leia av Ante Gotovina)
og 150-200 000 av serbarane flykta eller vart fordrivne. Kyrkjer, landsbyar og
kulturminne vart øydelagde og titusenar av hus vart brende. Aust-Slavonia vart
inkorporert i Kroatia igjen den 15. januar 1998 etter ein fredsavtale.

Kroatia vart, etter å ha blitt internasjonalt anerkjent, medlem av FN 1992 og av
Europarådet i 1996. Landet søkte i 2003 om medlemskap i Den europeiske union
(EU).

Nasjonalistleiaren Franjo Tudjman (kroatisk Franjo Tuđman) var landets president
frå 1990 fram til sin død 10. desember 1999. I januar 2000 vann ein allianse av
sosialdemokratar og sosialliberale valet på nytt parlament, og i februar same år
vart Stipe Mesić vald til president. Ivica Račan frå Socijaldemokratska Partija
Hrvatske (SPH), Kroatias sosialdemokratiske parti var statsminister januar 2000
til desember 2003. Etter valet 2003 vart han etterfølgd av Ivo Sanader frå det
nasjonalistiske partiet HDZ (Hrvatska Demokratska Zajednica, Kroatias
demokratiske union).

General Ante Gotovina, skulda for krigsbrotsverk og ettersøkt av ICTY
(International Criminal Tribunal for the Former Yugoslavia) i Haag vart
arrestert på Kanariøyane den 8. desember 2005.

Kroatia er ein parlamentarisk republikk (sidan 2000). Presidenten er folkevald
og vert vald for fem år om gongen, maksimalt to periodar. Presidenten er
øvstkommanderande for dei væpna styrkane og har ei viss påverkingskraft på
utanrikspolitikken. Presidenten utnemner statsministeren, som er den som har
mest reell makt. Statsministeren må ha støtte i parlamentet, (Sabor), som vert
vald for fire år om gongen. Ved det siste parlamentsvalet, 23. november 2003,
vart Hrvatska Demokratska Zajednica (HDZ) (Den kroatiske demokratiske unionen)
det største partiet med 33,9 % av røystene. Statsministeren sidan då er HDZ sin
leiar Ivo Sanader.

Statsspråket er kroatisk. italiensk har offisiell status i Istria. Kroatisk er
eit sørslavisk språk, og nært i slekt med bosnisk og serbisk. Før oppløysinga av
Jugoslavia var det vanleg å rekna desse språka som eitt språk, serbokroatisk.

Kroatane er tradisjonelt romersk-katolske kristne, sidan 700-800-talet. I dag er
87,8 % av folket romersk-katolsk, 4,4 % ortodokse kristne og 1,3 %
sunni-muslimar. Her er det snakk om religiøs identitet i «etnisk» tyding, kor
mange som faktisk er religiøse er ei anna sak.



https://nn.wikipedia.org/wiki/Jerusalem

Jerusalem er ein by i Midtausten i det historiske landskapet
Israel/Judea/Palestina. Byen ligg på vasskiljet mellom Middelhavet og Dødehavet,
på eit høgdedrag frå 650 til 840 meter. Jerusalem ligg aust for Tel Aviv, sør
for Ramallah, vest for Jeriko og nord for Betlehem. Jerusalem har opp gjennom
åra vore ein omstridd by. Byen har ei fortid som hovudstad i det sjølvstendige
Israel under David si ætt, Israel/Judea, seinare hovudstad for Hasmonearane sitt
rike og for Herodes sitt kongerike, noko som gjer byen viktig for jødane og for
dei kristne. Byen er òg religiøst viktig for muslimane då det var her profeten
Muhammed skal ha utført si himmelreise frå.

Jerusalem har sidan 1950 vore de facto hovudstad i staten Israel. Fram til 1967
var berre Vest-Jerusalem ein del av Israel. Sidan Seksdagarskrigen i 1967 har
Israel òg styrt over Aust-Jerusalem. Israel gjer krav på heile byen som sin
hovudstad, men det er ikkje internasjonalt anerkjent. Nesten alle ambassadar
ligg difor i Tel Aviv. Palestinarane gjer krav på Aust-Jerusalem som hovudstad
for dei palestinske sjølvstyresmaktene i ein framtidig palestinsk stat. Etter SN
sin delingsplan frå 1947 skal Jerusalem vera ein internasjonal by under
SN-styre. Israel vedtok ei lov der det vart slege fast at Jerusalem var Israel
sin «evige og udelelege hovudstad».

I Jerusalem ligg mellom anna den jødiske heilgdommen Vestmuren, òg kjend som
«Klagemuren» blant ikkje-jødar, Gravkyrkja, som etter tradisjonen er bygd over
Jesu grav, og den muslimske Klippedomen frå 700-talet.

Ein by kalla Rušalimum eller Urušalimum er omtalt i egyptiske tekstar frå ca.
2000 f.Kr. og 1330 f.Kr. Namnet tyder truleg 'grunnen åt Sjalim', der Sjalim er
ein semittisk gud. Jødisk tradisjon knyter namnet til hebraiske sjalom, 'fred'.
Fyrste Mosebok nemner Salem, som truleg er den same byen.

Klassisk hebraisk יְרֽוּשָׁלִַֽם [jərūšā'laim] er ei seinare fom av namnet. På
moderne israelsk hebraisk Yerushalayim יְרוּשָׁלַיִם [jərūšā'lajim]. Ūršalīm er
ei arabifisert form av dette namnet. På arabisk er byen mest kjend som Al-Quds
القدس [al-qūds], 'den heilage', eller Bayt al-Muqaddas, 'heilag stad'.

På bibelsk gresk blir byen kalla Ιερουσαλήμ, Hierousalēm/Ierousalēm eller
Ιεροσόλυμα Hierosolyma/Ierosolyma, som har påverka europeiske namn på byen. Eit
norrønt namn på byen er Jorsal, kjend frå kongsnamnet Sigurd Jorsalfare.

Med tanke på den sentrale stillinga byen har i både jødisk nasjonalisme
(sionisme) og palestinsk nasjonalisme vert oppsummeringa av den meir enn 5 000
år gamle historia til Jerusalem ofte påverka av ideologiske fordommar eller
bakgrunn. Til dømes er dei jødiske periodane av byhistoria viktige for
sionistane, som snakkar om at dei moderne jødane ættar frå israelittane og
makkabearane, medan islamske, kristne og andre ikkje-jødiske periodar i byen har
vore viktig for palestinsk nasjonalisme, som snakkar om at moderne palestinarar
ættar frå alle dei forskjellige folkegruppene som har levd i regionen. Som
følgje av dette, hevdar begge sider at historia til byen har blitt politisert av
den andre for å styrke sine eigne krav på byen, og at ho er boren fram av
fokuset kvar forfattar har på forskjellige hendingar og epokar i byhistoria.

Keramiske funn indikerer at Davidsbyen, som ligg innafor dagens Jerusalem, var
busett så langt attende som koparalderen (ca. 3000-talet fvt.), med bevis for ei
permanent busetnad tidleg i bronsealderen (ca. 3000–2800 fvt.).
Forbanningstekstane (ca. 1800-talet fvt.), som referer til ein by kalla rwš3lmm,
transkribert på forskjellige måtar som Rušalimum/Urušalimum/Rôsh-ramen og
Amarnabreva (ca. 1300-talet fvt.) kan vere første gongen byen er nemnt. Somme
arkeologar, inkludert Kathleen Kenyon, meiner Jerusalem vart grunnlagd av
nordvestlege semittar med organiserte busetnader frå kring 2600 fvt. Nadav
Na'aman hevdar at festningsverka var senteret i eit kongedøme datert til kring
1700-talet fvt. Den første busetnaden låg på Ophelhøgda. Bibelen nemner først
Jerusalem («Salem») som styrt av Melkisedek, ein alliert av Abraham.

Seint i bronsealderen var Jerusalem hovudstaden i ein bystat som var vasall
under egyptarane, og var då ein liten busetnad som styrte over eit par
kringliggande landsbyar og beitemarker, med ein liten egyptisk garnison styrt av
herskarar utpeikt av kong Abdi-Heba, På tida til Seti I og Ramses II vart det
gjort store utbyggingar medan velstanden auka.

Denne perioden, då Kanaan var ein del av det egyptiske riket, samsvarar i
Bibelen med invasjonen til Josva. I Bibelen vert det skrive at Jerusalem låg i
området som høyrte til Benjamin-stamma men var okkupert av jebusittane. Kong
David er sagt å ha erobra desse i omleiringa av Jebus, og flytta hovudstaden sin
frå Hebron til Jerusalem, som då vart hovudstaden i eit samla Kongedømet Israel,
og eit av fleire religiøse senter. Valet kom kanskje av at Jerusalem ikkje var
ein del av stammesystemet i Israel, og dermed høvde godt som eit senter for
føderasjonen. Meiningane er delte om ein stor stein struktur og ein nærliggande
trappeforma steinstruktur kan ha vore ein del av palasset til kong David, eller
er datert til ein seinare periode.

I følgje Bibelen regjerte kong David i 40 år. Det generelt aksepterte estimatet
for slutten av regjeringstida hans er 970 fvt.[treng kjelde] Bibelen skriv at
David vart etterfølgd av sonen sin Salomo, som bygde Det heilage tempelet på
Moriafjellet. Salomotempelet (seinare kjend som Det første tempelet) spelte ei
sentral rolle i jødisk historie som staden der Paktarken låg. Så langt er det
ikkje funne arkeologiske bevis for at Salomotempelet har eksistert og det er
ikkje nemnt i andre kjelder enn Bibelen. Då Salomo døydde, braut ti av dei
nordlege stammene i Israel ut av Det samla kongedømet Israel og danna sine eigne
nasjonar, kongar, profetar, prestar, tradisjonar knytte til religion,
hovudstader og tempel nord i Israel. Dei sørlege stammene, i lag med det
aaronidske presteskapet, vart verande i Jerusalem, og byen vart hovudstaden i
Kongedømet Judea. Frå den gamle israelittiske perioden er det òg gjort
arkeologiske funn av Hiskiatunnelen, ein akvedukt bygd av den judeiske kongen
Hiskia og dekorert med gamle hebraiske inskripsjonar, kjend som
Siloaminskripsjonen, Breidmuren, eit forsvarsverk bygd på 700-talet fvt., òg av
Hiskia, Silwanmonolitten, grava til den kongelege statthaldaren, som var
dekorert med monumentale hebraiske inskripsjonar, og Israelittartårnet, restar
av eit gammalt festningsverk, bygd av store, kraftige steinar med utskorne
hjørnesteinar, finst òg frå denne perioden. Eit stort vassreservaoar datert til
denne perioden vart oppdaga i 2012 nær Robinsonbogen, og indikerte at det fanst
eit tettbygd kvarter i området like vest for Tempelhøgda under det judeiske
kongedømet.

Då assyrarane erobra Kongedømet Israel i 722 fvt., vart Jerusalem styrka ved at
mange flyktningar drog hit frå dei nordlege kongedøma. Perioden med Det første
tempelet enda kring 586 fvt., då babylonarane erobra Judea og Jerusalem, og la
Salomotempelet i ruinar.

I 538 fvt. inviterte persar-kongen Kyros den store jødane i Babylon attende til
Judea for å bygge opp att Tempelet. Bygginga av Det andre tempelet var ferdig i
516 fvt., under regjeringstida til Darius den store, 70 år etter øydelegginga av
Det første tempelet. Kring 445 fvt. skriv kong Artaxerxes I av Persia eit skriv
som tillet at ein kunne bygge byen (og bymurane) opp att. Jerusalem tok igjen
rolla som hovudstad i Judea og senter for jødisk tilbeding.

Det er oppdaga mange jødiske graver frå Den andre tempelperioden i Jerusalem.
Eit døme, oppdaga nord for Gamlebyen, har restar av menneske i eit ossarium
dekorert med den arameiske inskripsjonen «Simon tempelbyggjaren.» Abbagrava, som
òg ligg nord for Gamlebyen, har ein arameisk inskripsjon med paleo-hebraiske
bokstavar som seier: «Eg, Abba, son av presten Eleaz(ar), son av Aaron den høge
(presten), Abba, den undertrykte og forfølgde, som var fødd i Jerusalem og
reiste i eksil i Babylonia og ført (attende til Jerusalem) Mattathi(ah), son av
Jud(ah), og gravlagd i ei grotte som eg kjøpte eit skøyte for» Benei Hezir-grava
ligg i Kidrondalen og er dekorert med monumentale doriske søyler og hebraiske
inskripsjonar, og er indentifisert som gravstaden til prestar frå Det andre
tempelet. Sanhedrin-gravene er eit underjordisk kompleks av 63 graver skore ut i
fjellet, som ligg i ein offentleg park nord i Jerusalem i bydelen Sanhedria.
Desse gravene, som truleg var for medlemmar av Sanhedrin og gravert med gamle
hebraiske og arameiske skriveri, er datert til mellom 100 fvt. og 100 evt.

Då Aleksander den store erobra Persia, kom Jerusalem og Judea under makedonsk
kontroll, og etter kvart under Det ptolemaiske dynastiet under Ptolemaios I. I
198 fvt. tapte Ptolemaios V Epiphanes Jerusalem og Judea til selevkidane under
Antiokhos III. Selevkidane prøvde å gjere om Jerusalem til ein hellenisert
bystat, men det tilspissa seg i 168 fvt. då makkabearen Mattathias og fem av
sønene hans gjorde opprør mot Antiokhos IV Epiphanes og opprettinga deira av eit
hasmonsk kongedøme i 152 fvt. med Jerusalem som hovudstad.

I 63 fvt. gjekk Pompeius den store inn i ein kamp om den hasmonske trona og
erobra Jerusalem, og Den romerske republikken fekk eit tak over Judea. Etter ein
kort invasjon av parthiarar, som støytta dei rivaliserande hashmoneiske
herskarane, var Judea åstad for kampar mellom pro-romerske og pro-parthiske
styrkar, noko som etter kvart førte til at ein edomitt kalla Herodes steig fram.

Etter kvart som Roma vart sterkare, sette dei inn Herodes som ein jødisk
vasallkonge. Herodes den store, som han vart kjend som, vigde seg sjølv til å
utvikle byen og gjere han vakrare. Han bygde murar, tårn og palass, og utvida
Tempelhøgda, støtta opp tempelplassen med steinblokker som vog opp mot 100 tonn.
Under Herodes vart området kring Tempelhøgda dobbelt så stort. Kort tid etter
Herodes døydde, i år 6 evt., kom Judea direkte under romersk styre som Judea
provins, sjølv om det herodiske dynastiet gjennom Agrippa II vart verande
vasallkongar i naboområda fram til 96 evt. Det romerske styret over Jerusalem og
regionen vart utfordra i den første jødisk-romerske krigen, som enda med ein
romersk siger. Det andre tempelet vart øydelagd i 70 evt., og heile byen vart
øydelagd i krigen. Den jødiske historikaren Josefus som levde på denne tida,
skreiv at byen «var så grundig jamna med jorda at det ikkje var noko att som
kunne overtyde vitjande til å tru at det ein gong hadde vore ein busetnad.» Det
romerske styret vart igjen utfordra under Bar Kokhba-opprøret frå 132 evt. til
det vart slått ned av romarane i 135 evt. Etter Bar Kokhba-opprøret, slo keisar
Hadrian Judea provins saman med naboprovinsane under det nye namnet Syria
Palaestina, og erstatta namnet Judea. Byen fekk namnet Aelia Capitolina, og bygd
opp att i stil som ein typisk romersk by. Det var dødsstraff for jødar å dra inn
i byen, utanom ein dag i året, under feiringa av tisj‘á beáb. Samla sett førte
desse tiltaka (som òg omfatta jødiske kristne) i røynda til at byen vart
«sekularisert». Forbodet for jødar vart opprettheldt til 600-talet, men kristne
fekk etter kort tid lov til å dra inn i byen. På 300-talet gav den romerske
keisaren Konstantin I ordre om å byggje kristne, heilage stader i byen,
inkludert Den heilage grav-kyrkja. Graver frå den bysantinske tida er
utelukkande kristne, og indikerer at folkesetnaden i Jerusalem i bysantinsk tid
truleg berre bestod av kristne.

På 400-talet heldt den austlege vidareføringa av Romarriket, Austromarriket,
styrt frå Konstantinopel, framleis kontroll over byen. I løpet av få tiår gjekk
Jerusalem frå bysantinsk til persisk styre og så attende til romersk-bysantinsk
styre. Etter den sassanidiske Khosrau II tidleg på 600-talet pressa seg gjennom
Syria, gjekk generalane hans Shahrbaraz og Shahin til åtak på Jerusalem med
hjelp av jødar frå Palaestina Prima, som hadde gjort opprør mot bysantinarane.

I omleiringa av Jerusalem i 614, etter 21 dagar med nådelaus omleiring, vart
Jerusalem erobra. Bysantinske krøniker skriv at sassanidane og jødane slakta ned
tusenvis av kristne i byen, mange ved Mamillabassenget, og øydela monumenta og
kyrkjene deira, inkludert Den heilage grav-kyrkja. Denne episoden er mykje
omdiskutert blant historikarar. Den erobra byen vart verande under sassanidane i
femten år, før den bysantinske keisaren Heraklios erobra han attende i 629.

Jerusalem nådde størst storleik og folketal på slutten av Den andre
tempel-peiorden, då byen dekte to kvadratkilometer og hadde eit folketal på
200 000.

Den bysantinske Jerusalem vart erobra av arabiske armear under Umar ibn
al-Khattab i 634 evt. Blant muslimar i den tidlegaste islamtida, vart han kalla
Madinat bayt al-Maqdis («Tempelbyen») som var avgrensa til Tempelhøgda. Resten
av byen «... vart kalla Iliya, og syner til det romerske namnet gjeve til byen
etter øydelegginga i 70 evt.: Aelia Capitolina». Seinare vart Tempelhøgda kalla
al-Haram al-Sharif, «Den edle heilagdomen», medan byen kring vart kjend som Bayt
al-Maqdis, og seinare al-Quds al-Sharif «Den edle byen». Islamiseringa av
Jerusalem byrja i det første året A.H. (623 evt.), då muslimar vart instruert
til å vende seg mot byen, medan dei utførte den daglege prostrasjonen og i
følgje muslimsk religiøs tradisjon, var det her Muhammed si nattreise og
himmelfart fann stad. Etter 13 år, vart retninga for bøna flytta til Mekka. I
638 evt. strekte det islamske kalifatet seg til Jerusalem. Med den arabiske
erobringa fekk jødar lov å vende attende til byen. Rashidun-kalifen Umar ibn
al-Khattab signerte ein avtale med den monofysittiske kristne patriarken
Sofronios, og forsikra han om at dei kristne heilage stadane og folkesetnaden i
Jerusalem var trygge under muslimsk styre. I følgje ein kristen-arabisk
tradisjon, skal kalifen Umar, då han vart ført til Den heilage grav-kyrkja, den
heilagaste staden for dei kristne, ha nekta å be der, slik at muslimane ikkje
sidan skulle gjere krav om å få kyrkja ombygd til ein moské. Han bad utafor
kyrkja, der Umarmoskéen (Omar) framleis står i dag, ovanfor inngangen til Den
heilage grav-kyrkja. I følgje den galliske biskopen Arculf, som budde i
Jerusalem frå 679 til 688, var Umarmoskéen ein rektangulær trestruktur bygd over
nokre ruinar og kunne ta 3 000 folk. Då muslimane gjekk til Bayt Al-Maqdes for
første gong, søkte dei etter ein stad for Al-Aqsa-moskéen («Den fjernaste
moskéen») som var nemnt i Koranen og Hadith i følgje islam. Arabiske og
hebraiske kjelder frå den tida skriv at staden var full av søppel, og at
arabarane og jødane rydda opp i området. Omajade-kalifen Abd al-Malik bestilte
bygginga av Klippedomen seint på 600-talet. Historikaren al-Muqaddasi frå
900-talet skreiv at Abd al-Malik bygde heilagdomen for å konkurrere med
stordomen til dei monumentale kyrkjene i Jerusalem. Dei neste fire hundre åra
vart Jerusalem mindre viktig då arabarar kjempa om kontroll over området. Ei
messianisk karaittisk rørsle samla seg i Jerusalem kring tusenårsskiftet, og
førte til ein «gullalder» for karaittisk vitskap der, som enda då krossfararne
kom til området.

I 1099 dreiv fatimidane ut dei innfødde kristne innbyggjarane, før Jerusalem
vart erobra av krossfararar, som massakrerte dei fleste muslimske og jødiske
innbyggjarane då dei forsvarte åtaket mot byen, etter ein kort periode med
omleiring. Byen stod då folketom. Seinare danna krossfararane kongedømet
Jerusalem. Byen stod i røynda heilt tom og vart kolonisert på ny av forskjellige
folk som grekarar, bulgararar, ungararar, georgiarar, armenarar, syrarar,
egyptarar, nestorianarar, maronittar, jakobittiske monofysittar, koptarar og
andre, for å hindre overlevande muslimar og jødar å vende attende. Det
nordaustlege kvarteret vart busett på ny av austlege kristne frå Transjordan.
Som følgje av dette hadde folketalet i Jerusalem i 1099 klatra attende til
30 000.

I 1187 vart byen erobra frå krossfararane av Saladin som tillet jødar og
muslimar å vende attende og slå seg ned i byen. Under overgjevingsvilkåra vart
60 000 frankarar utviste. Den austleg kristne folkesetnaden fekk lov å bli
verande. Under Ajjubide-dynastiet til Saladin, vart det investert mykje i
bygging av hus, marknader, offentlege bad og pilegrimsherberge, i tillegg til
religiøse gåver. Gjennom det meste av 1200-talet minka statusen til Jerusalem
til ein landsby, sidan han ikkje lenger hadde strategisk verdi og ajjubidane
sleit med krig.

Frå 1229 til 1244 kom Jerusalem på fredleg vis igjen under kristen kontroll
etter ein avtale frå 1229 mellom krossfararen den tysk-romerske keisaren Fredrik
II og al-Kamil, ein ajjubide-sultan frå Egypt, som enda det sjette krosstoget.
Ajjubidane fekk ha kontroll over dei muslimske heilage stadane, og arabiske
kjelder indikerer at Fredrik ikkje fekk lov å bygge opp att festningsverka i
Jerusalem.

I 1244 vart Jerusalem plyndra av tartarar frå Khwarazmi-dynastiet, som tok livet
av den kristne folkesetnaden i byen og dreiv ut jødane. Khwarezmi-tartarane vart
drivne ut av ajjubidane i 1247. Frå 1260 til 1517 vart Jerusalem styrt av
mamelukkane. I denne perioden var det mange kampar mellom mamelukkane på den
eine sida og krossfararne og mongolane på den andre. Området vart òg råka av
fleire jordskjelv og svartedauden.[treng kjelde] Somme europeiske kristne vart
verande i byen for Ridderordenen av Den heilage grava i Jerusalem.

I 1517 kom Jerusalem og området rundt under osmanske tyrkarar, som generelt
heldt kontrollen over området fram til 1917. Jerusalem opplevde ei blømande tid
med fred under Suleiman den store – og dei storslåtte murane kring Gamlebyen
vart bygd opp att. Gjennom det meste av osmansk styre, vart Jerusalem verande
ein provinsby, men likevel eit viktig religiøst senter, men låg ikkje langs
hovudvegen mellom Damaskus og Kairo. Den engelske referanseboka Modern history
or the present state of all nations skriven i 1744 skriv at «Jerusalem vert
framleis rekna som hovudstaden i Palestina».

Osmanarane førte med seg mange nyskapingar. Moderne postsystm styrt av
forskjellige konsular og faste skysstenester var av dei første teikna på
modernisering i byen. Midt på 1800-talet byde osmanarane den første asfalterte
vegen frå Jaffa til Jerusalem, og i 1892 hadde jernbanen kome til byen.

Med annekteringa av Jerusalem av Muhammad Ali av Egypt i 1831, vart det oppretta
ambassadar og konsulat i byen. I 1836 tillet Ibrahim Pasha dei jødiske
innbyggjarane i Jerusalem å få bygge opp att fire store synagoger, mellom anna
Hurva. I arabaropprøret i Palestina i 1834 leia Qasim al-Ahmad styrkane sine frå
Nablus og gjekk til åtak på Jerusalem og med hjelp av Abu Ghosh-klanen gjekk han
inn i byen den 31. mai 1834. The kristne and jødar of Jerusalem were subjected
to attacks. Ibrahim's Egyptian army routed Qasim's forces in Jerusalem the
following month.

Det osmanske styret vart sett inn att i 1840, men mange egyptiske muslimar vart
verande i Jerusalem og jødar frå Alger og Nord-Afrika byrja å slå seg ned i byen
i stadig større tal. I 1840- og 1850-åra byrja dei internasjonale maktene ein
dragkamp i Palestina der dei prøvde å verne dei religiøse minoritetane i
regionen, ein kamp som hovudsakleg vart utført av konsulane i Jerusalem. I
følgje den prøyssiske konsulen, var folkesetnaden i 1845 16 410, med 7 120
jødar, 5 000 muslimar, 3 390 kristne, 800 tyrkiske soldagar og 100 europearar.
Mengda kristne pilegrimar aukar under osmanarane, og dobla folketalet i byen
kring påsketid.

I 1860-åra oppstod det nye bydelar utafor murane til Gamlebyen for å huse
pilegrimar og utbetre dei dårlege sanitære tilhøva inne i byen. Migraš ha-Rusim
og Mishkenot Sha'ananim vart grunnlagde i 1860, etterfølgd av mange andre som
Mahane Israel (1868), Nahalat Shiv'a (1869), HaMoshava HaGermanit (1872), Beit
David (1873), Mea Shearim (1874), Shimon HaZadiq (1876), Beit Ya'aqov (1877),
Abu Tor (1880-åra), Den svensk-amerikanske kolonien (1882), Yemin Moshe (1891)
og Mamilla, Wadi al-Joz kring hundreårsskiftet. I 1867 rapporterte amerikanske
misjonærar at det estimerte folketalet i Jerusalem var 'over' 15 000, med 4 000
til 5 000 jødar og 6 000 muslimar. Kvart år var det 5 000 til 6 000 russiske,
kristne pilegrimar. I 1874 vart Jerusalem senteret i eit spesielt administrativt
distrikt, sjølvstendig frå Syria vilayet og direkte underlagt Istanbul, kalla
Jerusalem mutasarrifat.

Fram til 1880-åra var det ingen formell barneheimar i Jerusalem, sidan familiar
generelt tok vare på kvarandre. I 1881 vart Diskin barneheim grunnlagd i
Jerusalem då foreldrelause jødiske barn etter ein russisk pogrom kom til byen.
Fleire barneheimar vart grunnlagd i Jerusalem på byrjinga av 1900-talet som Zion
Blumenthal barneheim (1900) og Den generelle israelske barneheimen for jenter
(1902).

I 1917 etter slaget ved Jerusalem, vart byen erobra av den britiske arméen, leia
av general Edmund Allenby. I 1922 gav Folkeforbundet ved Lausannekonferansen
Storbritannia styret over Palestinamandatet, nabomandatet Transjordan i aust på
andre sida av Jordanelva, og Irakmandatet bortafor der.

Frå 1922 til 1948 vart forholdet mellom dei arabiske kristne og muslimane og den
aukande jødiske folkesetnaden i Jerusalem dårlegare, og det førte til mykje uro.
I Jerusalem var det arabiske opprør i 1920 og i 1929. Under britane vart det
bygd nye hagebydelar i vest og nord i byen og institusjonar for høgare
utdanning, som Hebraisk universitet vart grunnlagd.

Då Palestinamandatet gjekk mot slutten, tilrådde Dei sameinte nasjonane ein
delingsplan som skapte «eit særskild internasjonalt regime i Jerusalemsom består
av eit Corpus separatum styrt av SN.» Det internasjonale regimet (som òg omfatta
byen Betlehem) skulle vare i ti år, før det skulle haldast ei folkeavstemming
som skulle avgjere framtida til byen. Planen vart ikje sett i verk, sidan det
braut ut krig i1948, medan britane trekte seg attende frå Palestina og Israel
erklærte sjølvstende.

Etter krigen 1948–49 blei byen delt mellom Jordan og Israel. I 1949 proklamerte
Israel Jerusalem som hovudstad. Dette førde til protestar frå SN og mange land,
som ikkje anerkjende proklamasjonen. Under krigen i 1967 okkuperte Israel resten
av Jerusalem og erklærde at den jordanske delen av byen var integrert i israelsk
område, noko som førde til nye protestar frå SN. Sidan 1967 har konflikten om
Jerusalem vore eit kjernepunkt i Midtausten-konflikten. Israel har i praksis
annektert Aust-Jerusalem, og inga israelsk regjering har vore villig til å
oppgje byen. I Oslo-avtala frå 1993 utsette ein Jerusalem-spørsmålet, og seinare
fredsforhandlinger har ikkje ført saka vidare. I 2000 sprakk forhandlingane i
Camp David nettopp på statusen til Jerusalem. Om lag 170 000 israelarar bur i
busetjingar innanfor dei illegalt utvida grensene til Aust-Jerusalem (berekna
tal for 2005).

Jerusalem ligg på ein sørleg utstikkar av eit platå i Judeafjella, som omfattar
Oljeberget (aust) og Skopusfjellet (nordaust). Høgda til Gamlebyen er kring 760
meter over havet. Heile Jerusalem er omgjeve av dalar og tørre elveleie
(wadiar). Kidron, Hinnom og Tyropoeondalen kryssar området sør for Gamlebyen i
Jerusalem. Kidrondalen går aust for Gamlebyen og skil Oljeberget frå sjølve
byen. Langs sørsida av det gamle Jerusalem ligg Hinnomdalen, ei bratt kløft
knytt til Bibelen med konseptet om Gehenna eller Helvetet. Tyropoeondalen ligg i
nordvest nær Damaskusporten, og går sør-søraustover gjennom sentrum av Gamlebyen
og ned til Siloambassenget, og deler den nedre delen av to åsar, Tempelhøgda i
aust, og resten av byen i vest (den lågare og den øvre byen er skildra av
Josefus). I dag er denne dalen gøymd av avfall som har samla seg opp i løpet av
hundreåra. I bibelsk tid var Jerusalem omgjeve av skogar av mandel, oliven og
furu. Hundrevis av år med krigføring og vanskjøtte, har øydelagd desse skogane.
Bøndene i Jerusalem-området bygde steinterrassar langs åssidene for å halde fast
på jorda, noko ein framleis kan sjå spor av i landskapet.[treng kjelde]

Vassforsyning har alltid vore eit problem i Jerusalem, som ein kan sjå på
nettverket av gamle akvedukter, tunnelar, basseng og cisterner i byen.

Jerusalem ligg 60 km aust for Tel Aviv og Middelhavet. På motsett side av byen,
kring 35 km ligg Daudehavet, det lågaste punktet på jorda. Nabobyar er mellom
andre Betlehem og Beit Jala i sør, Abu Dis og Ma'ale Adumim i aust, Mevaseret
Zion i vest og Ramallah og Giv'at Ze'ev i nord.

Herzlfjellet ligg på vestsida av byen nær Jerusalemskogen og er
nasjonalgravplassen i Israel.

Byen har eit middelhavsklima (Köppen: Csa), med varme, tørre somrar og milde,
våte vintrar. Ein kan som regel sjå snøflag i lufta eit par gonger om vinteren,
men kraftige snøfall går det gjerne 3-4 år mellom. Januar er den kaldaste
månaden av året, med ein normal temperatur på 9,1 °C; juli og august er dei
varmaste månadane med ein normal temperatur på 24,2 °C, og sommaren er vanlegvis
heilt utan regn. Årsmiddelnedbøren er kring 550 mm, og nesten alt regnet kjem
mellom oktober og mai.

I mai 2007 hadde Jerusalem eit folketal på 743 000, av dette var 68 % jødar,
30 % var muslimar og 2 % var kristne, og folketettleiken var på 5 750,4
innbyggjarar pr. kvadratkilometer (14 893,5/km²) I 2005 kom det 2 850
immigrantar til Jerusalem, av dette nesten tre fjerdedeler av dei frå USA og
Frankrike, i tillegg til tidlegare innbyggjarar i Sovjetunionen. Innan Israel
overgjekk emigrantar frå Jerusalem innvandrarar til byen. I 2005 emigrerte over
ti tusen israelarar til Jerusalem, medan seksten tusen forlét byen. Folketalet i
Jerusalem held likevel fram å stige på grunn av høge fødselsrater, særskild
blant arabarane og harediske jødiske samfunn (der fødselsraten er høgare enn
gjennomsnittet i Israel). På grunn av dette er den totale fødselsraten i
Jerusalem (4,02) mykje høgare enn andre byar i regionen, som Tel Aviv (1,98) og
òg ganske mykje høgare enn landsgjennomsnittet på 2,90. På same måte er den
gjennomsnittlege storleiken på hushaldningane i Jerusalem 180 000 3,8 menneske.

I 2005 hadde det totale talet busette i Jerusalem auka med omtrent 13 000
(1,8 %, like mykje som det israelske gjennomsnittet. Medan byen har fortsett å
vekse, har den religiøse og etniske samansetnaden i Jerusalem likevel framleis
endra seg. Sjølv om jødane utgjer majoriteten i Jerusalem, tilhøyrer berre kring
31 % av barna under 15 denne gruppa. Dette stadfester observasjonar om at den
jødiske prosentdelen i Jerusalem har falle dei siste fire tiåra. I 2004 utgjorde
jødar 66 % av folkesetnaden, mot 74 % i 1967 då Seksdagarskrigen fann stad.
Denne nedgangen blir forklart med den stiande bukostnaden i Jerusalem, den
mindre jobbmarknaden og den aukande religiøse karakteren av byen. Mange unge
menneske flyttar til forstadene for å skaffe seg billigare bustader og meir
verdsleg livsstil, som ein finn i andre byer.

Demografi og skiljet mellom den jødisk-arabiske folkesetnaden spelar framleis ei
stor rolle i striden om Jerusalem. I 1998 foreslo utviklingsinstansen i
Jerusalem å utvide bygrensene mot vest for å inkludere fleire område med høg
jødisk folkesetnad.

Bystyret i Jerusalem (i Israel) har 31 valte medlemmer, og av dette er ein av
dei borgarmeisteren. Borgarmeisteren har vervet i ein periode på fem år, og
peikar ut seks varamenn. Guvernøren for palestinsk Jerusalem er Adnan
al-Husayni. Utanom borgarmeisteren og varamennene, får medlemmene av bystyret
inga løn og jobbar frivillig. Teddy Kollek er borgarmeisteren i Jerusalem som
har innehatt vervet lengst, i 28 år – i seks periodar. Dei fleste av møta i
bystyret til Jerusalem er private, men kvar månad vert det halde eit møte som er
open for ålmenta. Innan kommunestyret utgjer religiøse politiske parti ein
særskild sterk faktor, og desse utgjer ein stor del av kommunestyret.

Det israelske kommunestyret og kontoret til borgarmeisteren i Jerusalem er på
Safraplassen (Kikar Safra) ved Jaffa-gata. Det nye rådhuset består av to moderne
bygg og ti renoverte historiske bygninger som ligg kring ein stor plass, og vart
opna i 1993. Byen fell under Jerusalem-distriktet (i Israel) og Jerusalem
guvernement (i dei palestinske områda), med Jerusalem som administrasjonssenter
i distriktet.

Jerusalem er i gang med bygginga av første del av eit bybanesystem (hebraisk
רכבת קלה, Rakevet kala) som i alt vil omfatte åtte linjer med 75 stasjonar
fordelt på eit banenett på 50 km om utbygginga blir fullført. Den første linja,
frå Pisgat Ze'ev i nord til Herzlfjellet passerer nær Gamlebyen (Damaskusporten)
og opna 19. august 2011. Traséen er 13,9 km lang med 23 stasjonar.

Dei to mest populære idrettsgreinene i Jerusalem er fotball og basketball.
Beitar Jerusalem Football Club er eit av dei mest kjende fotballaga i Israel.
Blant Beitar Jerusalem sine tilhengjarar er det kjende politikarar, som ofte er
tilskodarar til fotballkampane til klubben. Det andre store fotballageti byen,
og ein av dei største rivalane til Beitar Jerusalem, er Hapoel Jerusalem. Medan
Beitar Jerusalem har vunne den israelske cupen sju gonger, har Hapoel Jerusalem
berre vunne cupen ein gong. Beitar Jerusalem har vunne den israelske serien seks
gonger, medan Hapoel Jerusalem aldri har vunne denne. Sidan Teddy Stadion vart
opna i 1992, har denne vore den største fotballstadionen i Jerusalem med ein
tilskodarkapasitet på 21 600. Den mest populære palestinske fotballklubben er
Jabal Al Mukaber, som spelar i Vestbreidda Premier League. Klubben, med base på
Skopusfjellet i Jerusalem, og er ein del av Asian Football Confederation. Dei
spelar heimekampane sine ved Faisal Al-Husseini Internasjonale Stadion i Al-Ram,
på andre sida av Israel si sperring på Vestbreidda.

I basketball spelar Hapoel Jerusalem i den øvste divisjonen, Ligat HaAl. Klubben
har vunne den israelske cupen i basketball tre gonger, og vann òg europaligaen i
basketball i 2004.

Jerusalem maraton er ei årleg hending med løparar frå heile verda i ei løype som
passerer nokre av dei mest kjende stadane i byen.I tillegg til maraton vert det
arrangert ein halvmaraton på 21,0975 km, ti kilometer og fem kilometers løp.



https://nn.wikipedia.org/wiki/Dei_sameinte_arabiske_emirata

Dei sameinte arabiske emirata (arabisk دولة الإمارات العربية المتحدة Dawlat
al-Imārāt al-‘Arabīyah al-Muttaḥidah), stundom berre kalla Emirata eller UAE, er
eit land søraust på Den arabiske halvøya ved Persiabukta. Det grensa til Oman i
aust og Saudi-Arabia i sør, i tillegg til ei maritim grense med Qatar og Iran. I
2013 var hadde Emirata 9,2 millionar innbyggjarar, der 1,4 millionar var
emiratarabiske borgarar og 7,8 millionar utlendingar.

Landet vart grunnlagd i desember 1971 og er eit forbund av sju emirat, Abu Dhabi
(som tener som hovudstaden), Ajman, Dubai, Fujairah, Ras al-Khaimah, Sharjah og
Umm al-Quwain. Kvart emirat vert styrt av ein absolutt monark. I lag dannar dei
det føderale høgsterådet. Ein av monarkane vert valt som president i Dei
sameinte arabiske emirata. Islam er offisiell religion i UAE, og arabisk er
offisielt språk, sjølv om engelsk vert mykje nytta.

Oljereservane i landet er det sjuande største i verda, medan naturgassreservane
er det 17. største. Den avdøde Sjeik Zayed, som regjerte i Abu Dhabi og var den
første presidenten i UAE, hadde styringa med utviklinga av Emirata og styrte
oljeinntektene inn i helsevesen, utdanning og infrastruktur. Økonomien i UAE er
den mest diversifiserte i Golfrådet, og den mest folkerike byen Dubai har
oppstått som ein global by og eit knutepunkt for internasjonal flytrafikk.
Likevel er landet særs avhengig av eksport av petroleum og naturgass.

UAE har blitt kritisert for korleis dei handsamar menneskerettane, mellom anna
ved bruk av sjarialover i rettssystemet. Den aukande internasjonale profilen til
UAE har gjort at analytikarar har gjeve landet status som ei regionsmakt og ei
mellommakt.

Dei første kjende busetjingane i UAE er datert til 5500 fvt., men ein har funne
flintreiskap datert til dei første menneska på vestkysten av UAE, datert 130 000
år attende. På dette tidlege stadiet er det funne bevis for at dei hadde kontakt
med verda utafor, særleg sivilisasjonar nordvest i Mesopotamia. Denne kontakten
vedvarte og vart meir omfattande, truleg motivert av koparhandel frå
Hajarfjella, som oppstod kring 3000 fvt. I 637 vart Julfar (i dag Ra's
al-Khaimah) nytta som utgangspunkt for den islamske invasjonen av sassnidane
sitt Iran. Frå 100-talet evt. flytta stammer seg frå nordaust langs sørkysten av
Arabia, og gruppene Azdite Qahtani (eller Yamani) og Quda'ah slo seg ned sørvest
for Hajarfjella, medan sassanidegrupper dominerte den austlege kysten. Kysten av
Persiabukta vart kalla Al Bahreyn, medan den indre oasebyen Al Ain vart kalla
Tu'am og vart ein viktig handelsstasjon mellom dei indre områda og austkysten.

Dei første kristne stadane i UAE vart først oppdaga i 1990-åra, og var eit
omfattande klosterområde som i dag vert kalla Sir Bani Yas-øya og er datert
attende til 600-talet. Ein trur anlegg var knytt til nestorianismen og vart bygd
i 600 evt. Kyrkja verkar å ha blitt forlate i fred i 750 evt. Kristendomen
spreidde seg over halvøya frå 50 til 350 evt. langs handelsrutene. På 400-talet
hadde Oman ein biskop kalla Johannes, og den siste biskopen av Oman var Etienne
i 676 evt.

Islam spreidde seg på nordaustenden av Den arabiske halvøya etter at det vart
sendt eit brev frå profeten Muhammed til herskarane av Oman i 630 evt., ni år
etter hijrah. Dette førte til at ei gruppe herskarar reiste til Medina,
konverterte til islam og klarte så drive eit suksessrikt opprør mot dei
upopulære sassanidane, som dominerte nordkysten på den tida. Etter Muhammed
døydde, vart det nye islamske samfunnet sør for Persiabukta truga med
oppløysing, og det oppstod opprør mot dei muslimske leiarane. Kalif Abu Bakr
sende ein armé frå hovudstaden Medina som fullførte gjenerobringa av området
(Riddakrigane) med det blodige slaget i Dibba der minst 10 000 liv gjekk tapt.
Dette sikra integriteten til kalifatet og samlinga av Den arabiske halvøya under
det nye Rashidun-kalifatet.

Det harde ørkenmiljøet førte til at det dukka opp «allsidige stammefolk»,
nomadiske grupper som bestod på grunn av ein variert økonomisk aktivitet,
inkludert husdyrbruk, jordbruk og jakt. Desse gruppene flytta seg rundt til
forskjellige tider av året og det oppstod ofte konfliktar mellom grupper, men òg
delvis permanente busetnader og senter. Desse danna stammegrupper med namn som
framleis finst hos dagens emiratarabarar, som Bani Yas og Al Bu Falah frå Abu
Dhabi, Al Ain, Liwa og Al Bahrayn, Dhawahir, Awamir og Manasir i det indre,
Sharqiyin på austkysten og Qawasim i nord.

På 1500-talet vart hamnebyane i Persiabukta og delar av folkesetnaden i regionen
direkte underlagt makta til Det osmanske riket. På 1600-talet, var Bani
Yas-gruppa den dominerande makta i det meste av området som no vert kalla Abu
Dhabi. Portugisarane hadde òg makt over kystbusetnadane, og bygde fort etter den
blodige erobringa av kystbyar på 1500-talet av Albuquerque og dei portugisiske
kommandantane som følgde han - særleg på austkysten med Muscat, Sohar og Khor
Fakkan.

Sørkysten av Persiabukta vart av britane kalla «Piratkysten», sidan båtar frå Al
Qawasim-føderasjonen (Al Qasimi) ofte gjekk til åtak på britiske skip frå 1600-
til 1800-talet. Britiske ekspedisjonar for å verne Indiahandelen frå sjørøvarar
ved Ras al-Khaimah førte til felttog mot hovudkvartera og andre hamna langs
kysten i 1809 og fram til 1819. Året etter signerte britane og ei rekkje lokal
herskarar ein avtale for å kjempe mot sjørøvarverksemd langs kysten av
Persiabukta, og gav opphav til omgrepet Traktatstatane, som kom til å definere
statusen til kystemirata. Ytterlegare avtalar vart signerte i 1843 og 1853.

Som ein reaksjon på ambisjonane til andre europeiske land, nemleg Frankrike og
Russland, knytte britane og Traktatstatane tettare band med ein avtale i 1892,
liknande avtalar som britane inngjekk med andre statar i Persiabukta. Sjeikane
gjekk med på å ikkje skilje seg med territorium til nokon andre enn britane og
ikkje gå inn i forhold med utanlandske statar andre utan britisk godkjenning.
Til gjengjeld lovde britane å verne kysten av Traktatstatane frå sjøen og hjelpe
til om dei vart angripne frå land. Denne avtalen vart signert av herskarane i
Abu Dhabi, Dubai, Sharjah, Ajman, Ras Al Khaimah og Umm Al Quwain mellom 6. og
8. mars 1892. Han vart sidan ratifisert av statthaldaren i India og den britiske
regjeringa i London. Med britisk kystvakt kunne perleflåten opererer i relativ
tryggleik. Britane forbaud derimot slavehandel, som gjorde at sjeikane og
kjøpmennene tapte inntektar. Skuldinga om sjørøvarverskemd vert reist tvil om av
moderne emiratarabiske historikarar, som den noverande emiren av Sharjah i boka
hans The Myth of Arab Piracy in the Gulf frå 1986.

På 1800- og tidleg 1900-talet var perleindustrien blømande, og gav både
inntekter og arbeidsplassar for folk kring Persiabukta. Fyrste verdskrigen hadde
stor innverknad på industrien, men det var dei økonomiske nedgangstidene i 1920-
og 1930-åra, i lag med oppfinninga av kulturperler, som viska ut handelen heilt.
Restane av handelen forsvann kort tid etter andre verdskrigen, då det nyleg
sjølvstendige India innførte store tollkostnadane for perler importert frå
arabarlanda kring Persiabukta. Nedgangen i perleindustrien førte til vanskelege
økonomiske vilkår for Traktatstatane.

Britane sette opp eit utviklingskontor som hjelpte til med små utviklinga i
Emirata. Dei sju sjeikane i emirata valte så å danne eit råd for å koordinere
saker mellom dei og og tok over utviklingskontoret. I 1952 danna dei Rådet for
Traktatstatane, og valte Adi Bitar, den juridiske rådgjevaren til sjeik Rashid i
Duban, som generalsekretær og juridisk rådgjevar for Rådet. Rådet vart lagt ned
då Dei sameinte arabiske emirata vart grunnlagd. Stammepreget i samfunnet og
mangelen på grenser mellom emirata førte ofte til usemje, som anten vart løyst
gjennom mekling, eller meir sjeldan, med makt. Trucial Oman Scouts var ein liten
militærstyrke nytta av britane for å halde freden ved like.

I 1955 tok Storbritannia Abu Dhabi si side i ein konflikt med Oman over
Buraimi-oasen, eit anna område i sør. I 1974 vart det signert ein avtale mellom
Abu Dhabi og Saudi-Arabia som skulle løyse grensestriden mellom Abu Dhabi og
Saudi-Arabia, men denne har ikkje blitt ratifisert. Grensa mellom UAE og Oman
var ratifisert i 2008.

I 1922 sikra den britiske regjeringa at herskarane i Traktatstatane ikkje
inngjekk konsesjonsavtalar med utanlandske selskap. Dei var klar over
potensialet for å finne naturressursar som olje, etter at ein fann olje i Persia
(frå 1908) og Mesopotamia (frå 1927), og det britisk-leia oljeselskapet Iraq
Petroleum Company (IPC) synte interesse i regionen. Anglo-Persian Oil Company
(APOC, som seinare vart British Petroleum, or BP), hadde 23,75 % av aksjane i
IPC. Frå 1935 vart det gjeve konsesjonar for å leite etter olje med dei lokale
herskarane, og APOC signerte den første på vegner av Petroleum Concessions Ltd
(PCL), eit selskap som var tilknytt IPC. APOC vart hindra i å utvikle regionen
aleine, på grunn av restriksjonar med Den raude linja-avtalen, som kravde at det
vart operert gjennom IPC. Det vart signert fleire opsjonsavtalar mellom PCL og
sjeikane, som gav gode høve for inntekter for samfunna som opplevde fattigdom
etter perlehandelen kollapsa. Oljerikdomen som sjeikane kunne sjå i dei
kringliggande landa som Iran, Bahrain, Kuwait, Qatar og Saudi-Arabia let vente
på seg. Dei første borehola i Abu Dhabi vart bora av operatørselskapet til IPC,
Petroleum Development (Trucial Coast) Ltd (PDTC) ved Ras Sadr i 1950, med eit
13 000 fot djupt hol som det tok eit år å bore, og som viste seg å vere tørr.
Det hadde ein enorm kostnad på den tida på 1 million pund.

I 1953 fekk eit dotterselskap av BP, D'Arcy Exploration Ltd, ein
offshore-konsesjon frå sjeiken i Abu Dhabi. BP slo seg saman med Compagnie
Française des Pétroles (seinare Total) og danna operatørselskap, Abu Dhabi
Marine Areas Ltd (ADMA) og Dubai Marine Areas Ltd (DUMA). Det vart gjort fleire
undersøkingar, mellom anna av den kjende havforskaren Jacques Cousteau. I 1958
vart taua ein flyterigg frå Hamburg i Tyskland over Umm Shaif perlebotn i
farvatnet utafor Abu Dhabi, der boringa byrja. I mars fann dei olje. Dette førte
til den første oljeeksporten i 1962. MA fann fleire olejfelt ved Zakum og andre
stader, og andre selskap fann Fateh oljefelt utafor Dubai, og Mubarak-feltet
utafor Sharjah (delt med Iran).

I 1960 fann PDTC òg omsider olje på land, etter å ha bora fem hol til som var
tørre. Dette var ved kysten nær Tarif. I 1962 vart PDTC til Abu Dhabi Petroleum
Company. Etter kvart som oljeinntektene auka, sette sjeiken i Abu Dhabi, Zayed
bin Sultan Al Nahyan, i gang massive byggeplanar og bygde skular, hus, sjukehus
og vegar. Då oljeeksporten i Dubai kom i gang i 1969, kunne sjeiken av Dubai,
Rashid bin Saeed Al Maktoum, gjere investeringa som sette i gang det mangfaldige
drivet som skapte den moderne, globale byen Dubai.

I 1966 vart det klart at den britiske regjeringa ikkje lenger hadde råd til å
administrere og verne det som no er Dei sameinte arabiske emirata. Den 24.
januar 1968 annonserte den britiske statsministeren Harold Wilson at regjeringa
hadde avjgjort å ende avtalen med dei sju Traktatstatane, som i lag med Bahrain
og Qatar, hadde vore under britisk vern. Dette vart stadfesta i mars 1971 av
statsminister Edward Heath. Dagar etter annonseringa følte sjeiken i Abu Dhabi,
Zayed bin Sultan Al Nahyan, seg sårbar og prøvde å overtyde britane om å halde
seg til avtalen ved å betale for dei britiske væpna styrkane i Emirata. Det
britiske Arbeidarpartiet avslo tilbodet. Då denne meldinga frå britane kom,
prøvde dei ni sjeikdøma ved Persiabukta å danne ein union av arabiske emirat,
men i midten av 1971 var dei framleis ikkje samde om vilkåra for unionen, sjølv
om deb britiske avtalen gjekk ut i desember same året.

Frykten for sårbarheita vart realisert dagen før sjølvstende. Ein iransk jager
braut ut af formasjonen under ei øving sør i Persiabukta, og segla mot
Tunbøyane. Øya vart tekne med makt, og sivile og arabiske forsvarar fekk løyve
til å flykte. Eit britisk krigsskip stod ved sidan av under invasjonen utan å
gjere noko. Ei gruppe jagerar nærma seg òg øya Abu Musa, men der innsåg sjeik
Khalid bin Muhammed Al Qasimi skrifta på veggen. Øya vart raskt leigd ut til
Iran for 3 millionar dollar i året. Samstundes la Saudi-Arabia krav på område av
Abu Dhabi.

Bahrain vart sjølvstendig i august, og Qatar i september 1971. Då den britiske
avtalen gjekk ut 1. desember 1971, vart dei heilt sjølvstendige. Herskarane i
Abu Dhabi og Dubai valte å danne ein union mellom dei to emirata på eiga hand,
og førebudde ei grunnlov, og så be herskarane frå dei andre fem emirata til eit
møte og gje dei tilbodet om å bli med i unionen. Det vart òg avgjort mellom dei
to at grunnlova skulle skrivast innan 2. desember 1971. På denne dagen, ved
Dubai Guesthouse Palace, gjekk fire andre emirat med på å gå inn i unonen dei
kalla Dei sameinte arabiske emirata. Bahrain og Qatar avslo invitasjonen om å
bli med i unionen. Ras al-Khaimah kom med seinare, tidleg i 1972. I februar 1972
vart Det føderale nasjonalrådet (FNC) oppretta. Det har 40 medlemmar og vert
utpeikt av dei sju herskarane. UAE kom med i Den arabiske ligaen i 1971 og var
med å starte Golfrådet i mai 1981, med Abu Dhabi som vertsby for det første
toppmøtet. Stykar frå UAE var med dei allierte mot Irak etter invasjonen av
Kuwait i 1990.

UAE støtta militæroperasjonar frå USA og andre koalisjonsland i krigen mot
Taliban i Afghanistan (2001) og Saddam Hussein i Irak (2003), i tillegg til
operasjonar som støttar den globale krigen mot terror for Afrikas horn ved Al
Dhafra flybase utafor Abu Dhabi. Flybasen støtta òg allierte operasjonar under
Golfkrigen i 1991 og Operasjon Northern Watch. Landet hadde alt signert ein
forsvarsavtale med USA i 1994 og ein med Frankrike i 1995. I januar 2008,
signerte Frankrike og UAE ein avtale som let Frankrike setje opp ein permanent
militærbase i emiratet Abu Dhabi. UAE deltok i dei internasjonale
militæroperasjoanen i Libya i mars 2011.

Den 2. november 2004 døydde den første presidenten i UAE, sjeik Zayed bin Sultan
Al Nahyan. Den eldste sonen hans, sjeik Khalifa bin Zayed Al Nahyan, overtok som
emir i Abu Dhabi. Etter grunnlova valte så Øvsterådet i UAE Khalifa som
president. Sjeik Muhammed bin Zayed Al Nahyan overtok etter Khalifa som
kronprins i Abu Dhabi. I januar 2006, døydde sjeik Maktoum bin Rashid Al
Maktoum, statsminister i UAE og herskar i Dubai, og kronprinsen sjeik Muhammed
bin Rashid Al Maktoum overtok begge rollene.

Det første nasjonale valet vart halde i UAE den 16. desember 2006. Nokre få
handplukka veljarar valde halvparten av medlemmane i Det føderale nasjonalrådet,
som er eit rådgjevande organ. UAE har stort sett sleppt unna den arabiske våren,
som andre land har hatt, men meir enn 100 emiratarabiske aktivistar vart fengsla
og torturert då dei bad om reformar. I tillegg har folk mista borgarskapet sitt.
Eit familiemedlem frå herskarfamilien i Ras al-Khaimah vart sett i husarrest i
april 2012, då han bad open politisk openheit. Etter demonstrasjonar i Bahrain,
forbaud UAE i november 2012 spotting på nettet av si eiga regjering, eller
forsøk på å organisere folkedemonstrasjonar gjennom sosiale media.

Dei sameinte arabiske emirata ligg i Midtausten, ved Omanbukta og Persiabukta,
mellom Oman og Saudi-Arabia. Det ligg ved ein strategisk posisjon sør for
Hormuzsundet, som er ein viktig flaskehals for transport av råolje i verda.

UAE ligg mellom 22°30' og 26°10' nordlege breiddegrad og mellom 51° og 56°25′
austlege lengdegrad. Landet har ei 530 km lang grense mot Saudi-Arabia i vest,
sør og søraust, og ei 450 km lang grense mot Oman i søraust og nordaust. Landet
har ei grense til Qatar i Khawr al Udayd-området som er kring 19 km lang i
nordvest, men området er omstridd og Saudi-Arabia har gjort krav på området.
Etter at det britiske militæret forsvann frå UAE i 1971, og den nye staten vart
oppretta, la UAE krav på øyar som førte til ein strid med Iran. Dette er
framleis uløyst. UAE har òg gjort krav på øyar ved Qatar. Det største emiratet,
Abu Dhabi, utgjer 87 % av det totale arealet til UAE (67340 km²). Det minste
emiratet, Ajman, utgjer berre 259 km².

Kysten av UAE strekkjer seg over 650 km langs sørkysten av Persiabukta. Det
meste av kysten består av saltpanner som strekkjer seg langt innover. Den
største naturlege hamna er i Dubai, men andre hamner har blitt mudra opp ved Abu
Dhabi, Sharjah og andre stader. Ein finn fleire øyar i Persiabukta, og somme av
øyane er omstridd. Dei mindre ø yane, i tillegg til mange korallrev og skiftande
sandbankar, er ein fare for skipsfarten. Kraftig tidvatn og stundom storm gjer
det enno vanskelegare å navigere langs kysten. UAE har òg eit område i Al
Bāţinah-kysten ved Omanbukta, men Musandamhalvøya, tuppen av Arabia ved
Hormuzsundet er ein eksklave for Oman som er skild av UAE.

Sør og vest for Abu Dhabi, ligg det store, rullande sanddyner, som glir over i
Rub' al-Khali (Den tomme fjerdedelen) i Saudi-Arabia. Det ligg to viktige oasar
i ørkenområdet i Abu Dhabi, med nok underjordisk vatn til å oppretthalde
permanente busetjingar og jordbruk. Den store Liwa-oasen ligg i sør nær den
udefinerte grensa mot Saudi-Arabia. Kring 100 km nordaust for Liwa ligg
Al-Buraimi-oasen, som strekkjer seg på begge sider av grensa mellom Abu Dhabi og
Oman. Zakhersjøen er ein menneskeskapt innsjø nær grensa til Oman.

Før britane trekte seg ut av området i 1971, trekte dei opp dei indre grensene
mellom dei sju emirata for å hindre territoriumstridar som kunne hindre at
føderasjonen vart danna. Generelt har herskarane i emirata akseptert denne
inndelinga, men det er nokre tilfelle av grensestridar mellom Abu Dhabi og
Dubai, og mellom Dubai og Sharjah, som ikkje vart løyst etter at UAE vart
sjølvstendig. Den mest kompliserte grensa er i Al-Hajar al-Gharbi-fjella, der
fem av emirata ville ha styringa over meir enn eit dusin enklavar.

I oasane veks det daddelpalmar, akasie og eukalyptus. I ørkenen er det tynt med
vegetasjon, men her veks noko gras og tornebuskar. Det stadeigne dyrelivet vart
nesten utrydda på grunn av omfattande jakt, som har ført til bevaringstiltak på
øya Bani Yas, sett i gang av sjeik Zayed bin Sultan Al Nahyan i 1970-åra. Dette
har gjort at til dømes arabisk oryx og leopardar har overlevd. Langs kysten finn
ein fisk som makrell, åbor og tunfisk, i tillegg til hai og kval.

Klimaet i UAE er subtropsik-tørt, med heite somrar og varme vintrar. Dei
varmaste månadane er juli og august, då maksimumstemperaturen ofte når over
45 °C på kystsletta. I Al Hajar-fjella er temperaturane langt lågare, på grunn
av høgda. Den gjennomsnittlege minimumstemperaturen i januar og februar er
mellom 10 og 14  °C. På seinsommaren jkem ein søraustleg, fuktig vind kalla
sharqi, som gjer kystområda ekstra ubehageleg. Årsmiddelnedbøren i kystområda er
mindre enn 120 mm, men stundo kan fjellområda få 350 mm i året. Regnet på kysten
kjem i korte, kraftige byger i sommarmånadane, og stundom fører det til flaum i
elles tørrlagde wadiar. Regionen er utsett for kraftige sandstormar, som kan
vere særs reduserande for sikta.

OM vinteren er det ein viss mogelegheit for snø. I 2004 var det snø i UAE for
første gong i somme høgareliggande delar av landet.

Dei sameinte arabiske emirata er ein føderasjon av arvelege absolutte monarkar.
Det vert styrt av Det føderale øvsterådet som består av opp til sju emirar frå
Abu Dhabi, Ajman, Fujairah, Sharjah, Dubai, Ras al-Khaimah og Umm al-Qaiwain.
Alt ansvaret som ikkje er gjeve til den nasjonale regjeringa, er reservert for
emirata. Ein prosentdel av inntektene frå kvart emirat vert sett av til det
sentrale budsjett til UAE.

Sjølv om dei vert valde av Øvsterådet, går president- og statsminister-rolla i
røyda i arv. Emiren av Abu Dhabi er president, og emiren av Dubai statsminister.
Alle statsministrane utan om ein har samstundes tent som viseprisdent. Sjeik
Zayed bin Sultan Al Nahyan var president i UAE frå landet vart grunnlagd til han
døydde 2. november 2004. Dagne etter valte Øvsterådet sonen hans, sjeik Khalifa
bin Zayed Al Nahyan, til stillinga. Kronprinsen i Abu Dhabi, Muhammed bin Zayed
Al Nahyan, er tronarving.

UAE kalla saman eit halvvegs valt Føderalt nasjonalråd i 2006. Rådet består av
40 medlemmar frå alle emirata. Halvparten er utpeikt av leiarane i emirata, og
den andre halvparten vert direkte valt for to år om gangen. Rådet er, som namnet
indikerer, berre eit rådgjevande organ.

UAE vert ofte skildra som eit «autokrati». I følgje New York Times er UAE «eit
autokrati med glansen av ein progressiv, moderne stat». UAE kjem dårleg ut på
fridomsindeksar som måler borgarrettar og politiske rettar. UAE vert kvart år
rangert som «Ikkj fritt» i den årlege rapporten til Freedom House, som måler
desse rettane. UAE rangerter òg dårleg på den årlege Reporters without Borders
sin pressefridomsindeks.

UAE har breie diplomatiske forhold og handelsforhold til andre land. Det spelar
ei viktig rolle i OPEC og SN, og er eit av landa som grunnla Golfrådet (GCC).

UAE var eit av berre tre land som anerkjende Taliban som den rettmessige
regjeringa i Afghanistan (Pakistan og Saudi-Arabia var dei to andre). UAE hadde
diplomatiske forhold med Taliban fram til 11. september-åtaka i 2001. UAE har
lenge hatt nære band til Egypt og er den største investoren i det landet frå
resten av den arabiske verda. Pakistan vart det første landet som formelt
anerkjente UAE då det vart danna, og er framleis ein av dei store
handelspartnarane. Kring 400 000 pakistanarar arbeider i UAE.

UAE bruker meir enn noko anna land i verda på å påverke USA-amerikansk politikk
og forme innanriksdebatten, og betalar tidlegare høgståande embetsforlk til å
gjennomføre agendaen sin i USA. Den største utanlandske gruppa i UAE er indarar.
Etter at britane trekte seg ut av UAE i 1971, og UAE vart grunnlagd som stat,
har UAE gjort krav på fleire øyar i Persiabukta, som Iran i dag har. UAE gjekk
så langt som å føre saka for Dei sameinte nasjonane, men saka vart avvist.
Striden har ikkje i særleg grad hatt innverknad på forholdet til Iran, på grunn
av eit større iransk samfunn i landet og sterke økonomiske band.

I striden med USA og Israel, har Iran fleire gonger truga med å stenge
Hormuzsundet ved innløpet til Persiabukta, ein viktig del av internasjonal
oljehandel. I juli 2012 byrja UAE derfor å opererer ein viktig oljerøyrleidning
over land som gjekk rundt Hormuzsundet for å døyve konsekvensane det kunne få om
Iran sette trugslane i verk.

Innan handel er Storbritannia og Tyskland dei største eksportmarknadane til UAE
og bilaterale forhold har lenge vore nære, sidan mange britar og tyskarar i dag
bur i UAE. Diplomatiske band mellom UAE og Japan vart oppretta alt i desember
1971. Dei to landa har alltid hatt eit vennleg forhold og handlar med kvarandre.
Eksport frå UAE til Japan er mellom anna råolje og naturgass og import frå Japan
til UAE er mellom anna bilar og elektriske apparat.

Frankrike og USA har spelt ei strategisk viktig rolle med samarbeidsavtalar og
forsyning av militært materiell. UAE diskuterte med Frankrike høvet til å kjøpe
60 Rafale-kampfly i januar 2013. UAE hjelpte USA i dei første luftåtaka mot Den
islamske staten sine mål i Syria.

Sjølv om forsvarsstyrken til UAE først var liten, har han vokse kraftig over åra
og er i dag utstyrt med somme av dei mest moderne våpensystema, kjøpt frå fleire
land, hovudsakleg Frankrike, USA og Storbritannia. Dei fleste offiserane er
utdanna ved Royal Military Academy i Sandhurst i Storbritannia, medan andre har
gått på United States Military Academy ved West Point, Royal Military College,
Duntroon og St Cyr, militærakademiet til Frankrike. Frankrike opna Abu
Dhabi-basen i mai 2009. Under Golfkrigen hadde USA stasjonært soldatar og utstyr
i UAE, i tillegg til andre område i Persiabukta.

I 2015 deltok UAE i den saudiarabiske-leia militærintervensjonen i Jemen mot dei
sjiamuslimske houthiane og styrkar som var lojale til den tidlegare presidenten
Ali Abdullah Saleh, som vart avsett under opprøret i 2011.

4. september 2015 vart minst 50 soldatar frå Dei sameinte arabiske emirata og
Bahrain drepne i Marib-området, sentralt i Jemen.

Dei sameinte arabiske emirata er delt inn i sju emirat. Dubai er det mest
folkerike emiratet med 35,6 % av innbyggjarar. Emiratet Abu Dhabi har 31,2% av
innbyggjarar, som tyder at to tredjedelar av innbyggjarane i UAE bur i anten Abu
Dhabi eller Dubai.

Abu Dhabi har eit areal på 67 340 km², som er 86,7 % av landet, utanom øyar. Det
har ei kystlinje som strekkjr seg meir enn 400 km og er delt inn i tre store
regionar for administrative føremål. Emiratet Dubai strekkjer seg kring 72 km
langs Persiabukta. Dubai har eit areal på 3 885 km², som er 5 % av landarealet,
utanom øyar. Emiratet Sharjah strekkjer seg 16 km langs kysten av Persiabukta og
meir enn 80 km inn i landet. Dei nordlege emirata er Fujairah, Ajman, Ras
al-Khaimah og Umm al-Qaiwain og har eit samla areal på 3 881 km². Det er to
områder som er under felles kontroll. Det eine er kontrollert av Oman og Ajman i
fellesskap, det andre av Fujairah og Sharjah.

Wadi Madha er ein omansk eksklave som er omringa av UAE. Han ligg halvvegs
mellom Musandamhalvøya og resten av Oman i emiratet Sharjah. Denne dekkjer kring
75 km² og grensa vart sett i 819. Det norduastlege hjørnet av Madha ligg berre
10 meter frå vegen mellom Khor Fakkan og Fujairah. Inne i Madha ligg ein
emiratarabisk ekslave kalla Nahwa, som òg høyrer til emiratet Sharjah. Denne
ligg kring 8 kilometer langs ein grusveg frå byen Ny Madha. Det består av kring
førti hus, med sitt eige legekontor.

UAE har ein forbundsdomstol. Det finst tre greiner innafor rettsstrukturen:
sivil domstol, straffedomstol og sjarialov. Rettssystemet i UAE er bygd på
sivilrettsystem og sjarialov. Rettssystemet består av sivile domstolar og
sjariadomstolar. I følgje Human Rights Watch, nyttar UAE straffedomstol og sivil
domstol element frå sjarialovene på ein måte som diskriminerer kvinner.

Pisking er ei straff for kriminale lovbrot som utruskap, sex før ekteskap og
alkoholforbruk. Dommar for pisking varierer frå 80 til 200 piskeslag. Verbalt
misbruk om den seksuelle æra til ein person er straffbart med 80 piskeslag.
Mellom 2007 og 2014 vart mange folk i UAE dømde til 100 piskeslag. Ulovleg sex
vert stundom straffa med 60 piskeslag. I oktober 2013 vart ei filippinsk
hushjelp-kvinne dømd til 100 piskeslag for å ha blitt gravid utafor ekteskap. I
Abu Dhabi har folk blitt dømd til 80 piskeslag for å ha kyssa på offentleg stad.

Steining er ei lovleg straffeform i UAE. I mai 2014 vart ei asiatisk kvinne som
arbeidde som hushjelp dømd til døden ved steining i Abu Dhabi. Andre utlendingar
er dømde til døden ved steining for utruskap.

Shariarettane har eineretten for familierettssakar og tar seg òg av fleire
strafferrettssaker som utruskap, sex føre ekteskap, ran, alkoholforbruk og
tilknytte lovbrot. Sjariaretten tar seg av saker som ekteskap, skilsmisse og
barnefordeling. Òg ikkje-muslimar kan dømmast i sjariarettane.

Fråfall er eit lovbrot som kan straffast med døden i UAE. Blasfemi er ulovleg,
og utlendingar som er involvert i å fornærme islam kan visast ut av landet.

Ein ny lov forbyr banning i UAE i sosiale media og kan straffast med store bøter
eller fengsel, medan utlendingar vert forviste frå landet. I juli 2015 vart ein
australsk arbeidar deportert for å ha banna på Facebook.

Homoseksualitet er ulovleg og kan medføre dødsstraff i UAE. I 2013 måtte ein
emiratarabisk mann i retten fordi han vart skulda for eit «homofilt handtrykk».

Amputering er eit lovleg straffemiddel i UAE etter sjarialovene. Det same er
krossfesting.

Pisking og steining er lovlege straffemiddel i USA. Dette kjem av sjarialova og
har vore ei føderal lov sidan 2005. Den årlege Freedom House-rapporten til
Freedom in the World har oppført Dei sameinte arabiske emirata som «Ikkje fritt»
kvart år sidan 1999.

UAE har sleppt unna den arabiske våren, men meir enn 100 emiratarabiske
aktivistar vart fengsla og torturert då dei demonstrerte for reformer. Sidan
2011 har UAE i aukande grad utført tvungne forsvinningar. Mange utlendingar og
emiratarbaiske borgarar har blitt arresterte og bortførte av staten.

UAE har ein sømmeleg kleskode. Kleskodener ein dei av straffelova i Dubai. Dei
fleste kjøpesentra i UAE har kleskoden på skilt ved inngangen. På kjøpeseter i
Dubai bør alle kvinner dekkje til skuldrene og knea sine. Kvinner har heller
ikkje lov å gå i shorts.

Det emiratarabiske media vert kvart år klassifisert som «ikkje fritt» av Freedom
of the Press-rapporten til Freedom House. UAE er rangert dårleg på den årlege
pressefridomsindeksen til Reporters without Borders. Dubai Media City og
twofour54 er dei to viktigaste mediasonene til UAE. UAE er heimstad til somme
pan-arabiske kringkastarar, som Middle East Broadcasting Centre og Orbit
Showtime Network. I 2007 sendte sjeik Muhammed bin Rashid Al Maktoum ut ein
resolusjon om at journalistar ikkje lenger kan forfølgjast eller fengslast av
årsaker knytt til jobben deira. Samstundes er det ulovleg å spreie nettbasert
materiale som kan vere truande for «offentleg orden».

Det er ikkje lov å kritisere staten, inkludert embetsfolk og medlemmar av
kongefamilien. Det har vore mange politisk motiverte brot på pressefridomen. Til
dømes vart ein YouTube-brukar som filma og la ut ein lokal mann (som viste seg å
vere ein embetsmann) slå ein utanlandsk arbeidar.

UAE vert betjent av to telekommunikasjonsoperatørar, Etisalat og Emirates
Integrated Telecommunications Company («du»). Etisalat operererte eit monopol
fram til du starta opp med mobiltenester i februar 2007.

UAE har den nest største økononmien av Golflanda (etter Saudi-Arabia), med eit
bruttonasjonalprodukt (BNP) på 377 milliardar US-dollar i 2012. Sidan
sjølvstende i 1971 har økonomien i landet vokse nesten 231 gonger den opphavlege
økonomien. Ikkje-oljebasert handel auka nesten 28 gonger frå 1981 til 2012. I
2011 var UAE rangert som det 14. beste landet i verda innan forretningar basert
på økonomien og reguleringsmiljøet i følgje World Bank Group.

Sjølv om UAE har den mest varierte økonomien av Golfstatane, er økonomien i
landet likevel særs avhengig av olje. Med unntak av Dubai er det meste av UAE
avhengig av oljeinntekter. Petroleum og naturgass spelar framleis ei sentral
rolle i økonomien, særleg i Abu Dhabi. Meir enn 85 % av økonomien til UAE var
basert på oljeeksport i 2009. Medan Abu Dhabi og andre UAE-emirat har vore
relativt konservative i korleis dei skal gjere seg mindre avhengig av olje, har
Dubai, som har langt mindre oljereservar, vore modigare i
diversifikasjonspolitikken.

Dubai leid under den økonomiske krisa i 2007-2010 og vart redda av oljerikdomen
til Abu Dhabi. Dubai har i dag eit balanset budsjett som reflekterer økonomisk
vekst. Turisme fungerer som ein vekstsektor for heile økonomien i UAE. Dubai er
den viktigaste turistdestinasjonen i Midtausten. I følgje den årlege MasterCard
Global Destination Cities Index, er Dubai det femte mest populære turistmålet i
verda. Dubai utgjer 66 % av turistøkonomien i landet, medan Abu Dhabi har 16 %
og Sharjah 10%. Dubai tok i mot 10 millionar turistar i 2013.

UAE har den mest avanserte og utvikla infrastrukturen i regionen. Sidan 1980-åra
har UAE brukt milliardar av dollar på infrastruktur. Dette er særleg tydeleg i
dei store emirata Abu Dhabi og Dubai. Dei nordlege emirata følgjer raskt etter.

Eigedomsprisane i Dubai falt dramatisk då Dubai World, det statseigde
byggselskapet, søkte om utsetjing på gjeldsnedbetaling. Økonomien er avhengig av
utanlandsk arbeidskraft.

UAE tillet ikkje fagorganisasjonar. Ein har ikkje rett til kollektive
lønnsforhandlingar eller streikerett, og arbeidsdepartementet har makt ti å
tvinge arbeidarar attende på jobb. Utanlandske arbeidarar som deltar i streik
kan få arbeidsløyvet sitt annullert og bli deportert.

Dubai internasjonale lufthamn var den travelaste flyplassen i verda i 2014, og
tok over plassen etter London Heathrow. Ein 1200 km lang nasjonal jernbane er
under utbygging og ville knyte saman alle dei store byane og hamnebyane. Dubai
Metro er den første metrosystemet på Den arabiske halvøya. Dei største hamnene i
Dei sameinte arabiske emirata er Khalifa Port, Zayed Port, Jebel Ali, Port
Rashid, Port Khalid, Port Saeed og Port Khor Fakkan.

|footnote= Sources: UAE har ein særs variert demografi. I 2010 var folketalet i
UAE estimert til 8 264 070, men berre 13 % var emiratarabarar, medan det meste
av folkesetanden er utlendingar. Netto migrasjonsrate i landet er 21,71 som er
det høgaste i verda.

I 2009 utgjorde emiratarabarar 16,5 % av den samla folkesetnaden. Sørasiatar
(bangladesharar, pakistanarar, srilankarar og indarar) utgjorde den største
gruppa, 58,4 % av totalen, andre asiatar (filippinarar, iranarar) utgjorde
16,7 %, medan vestlege var 8,4 % av den totale folkesetanden.

Kring 88 % av folkesetnaden i Dei sameinte arabiske emirata bur i urbane strøk.
Forventa levealder er 76,7 år (2012), som er høgare enn i andre arabiske land.

Islam er den største og offisielle statsreligionen i UAE. Staten er tolerant mot
andre religionar og blandar seg sjeldan inn i aktivitetane til ikkje-muslimar.
Samstundes er ikkje-muslimar venta å unngå å blande seg inn i islamske religiøse
saker eller islamsk oppdraging av muslimar.

Staten har innfør restriksjonar mot å spreie andre religionar gjennom media,
sida det vert rekna for forkynning. Det finst kring 31 kyrkjer i landet, eit
hindutempel i regionen Bur Dubai, ein Sikh Gurudwara i Jebel Ali og eit
buddhisttempel i Al Garhoud.

I 2005 var 76 % av innbyggjarane muslimar, 9 % kristne og 15 % andre
(hovudsakleg hindu).

Arabisk er det nasjonale språket i Dei sameinte arabiske emirata. Ein dialekt
kalla golfarabisk vert tala av emiratarabarane. Sidan området var verna av
britane fram til 1971 er engelsk det viktigaste fellesspråket i UAE. Ein må
derfor kunne engelsk for søke på dei fleste lokale jobbar.

Emiratarabisk kultur er basert på arabisk kultur og er påverka av kulturar frå
Persia, India og Aust-Afrika. Arabisk og persisk-inspirert arkitektur er ein del
av uttrykket for lokal emiratarabisk identitet. Den persiske påverknaden på
emiratarabisk kultur går att i tradisjonell emiratarabisk arkitektur og
folkekunst. Til dømes har «barjeel» blitt ein identifikasjonsfaktor for
tradisjonelle emiratarabisk arkitektur og har kome frå persisk kultur.

Dei sameinte arabiske emirata har eit mangfaldig samfunn. Store heilagdagar i
Dubai er eid al fitr, som markerer slutten på ramadan og nasjonaldagen 2.
desember, som markerer starten på Dei sameinte arabiske emirata. Emiratarabiske
menn har ofte på seg ein kandura, ein ankelsid kvit tunika voven av ull eller
bomull, og emiratarabiske kvinner går med ein abaya, ei svart drakt som dekkjer
det meste av kroppen.

Den tradisjonelle maten i Emiratane har alltid vore ris, fisk og kjøt. Folk i
Dei sameinte arabiske emirata et stort sett mat frå andre vestlege og
sørasiatiske land, som Iran, Saudi-Arabia, Pakistan, India og Oman. Sjømat har
vore ein del av det emiratarabiske kjøkenet i mange hundreår. Lam og får vert
mykje nytta, etterfølgd av geit og okse. Populære drykk er kaffi og te, ofte med
kardemomme, safran eller mint for å gje dei ein særeigen smak. Snøggmat har
blitt stadig meir populært blant dei unge. Alkohol vert berre servert i
hotellrestaurantar og barar. Alle nattklubbar har lov å selje alkohol. Somme
supermarknadar kan selje alkohol, men då i frå separate seksjonar. Merk at sjølv
om det er lov å drikke alkohol, er det ulovleg å vere full på offentlege stader
eller køyre med alkohol i blodet.

Fotball er ein populær idrett i UAE. Al Nasr SC , Al-Ain, Al-Wasl, Al-Shabbab
ACD, Al-Sharjah, Al-Wahda og Al-Ahli er dei mest populære laga. Landslaget i
fotball kvalifiserte seg til VM i fotball i 1990.

Cricket er ein av dei mest populære idrettane i UAE. Sharjah Cricket Association
Stadium i Sharjah har vore vertskap for fire landskampar i cricket så langt. Det
emiratarbiske cricketlandslaget kvalifiserte seg til verdsmeisterskapen i 1996
og 2015.

Formel 1 er særleg populært i Dei sameinte arabiske emirata, og kvart år er det
løp på Yas Marina-banen. Andre populære idrettar er kamelløp, falkejakt,
langdistanseriding og tennis. Dubai har òg to store golfbanar: The Dubai Golf
Club og Emirates Golf Club.

Utdanningssystemet fram til vidaregåande nivå er overvaka av
utdanningsdepartementet i alle emirata utanom Abu Dhabi. Det består av
grunnskule, ungdomsskule og vidaregåande skule. Dei offentlege skulane er
statsfinansierte og pensum er tilpassa dei emiratarabiske utviklingsmåla.
Læringa skjer på arabisk, med med vekt på engelsk som andrespråk. Det finst òg
mange privatskular.

Høgare utdanning vert styrt av departementet for høgare utdanning. Lesekunna i
2007 var 91 %.

Dei øvst rangerte universiteta i landet er United Arab Emirates University
(421–430. i verda), Khalifa universitet (441–450. i verda), American University
of Sharjah (431–440.) og Universitetet i Sharjah (551–600.).

Forventa levealder i UAE er 78,5 år. Hjarte- og karsjukdommar er den vanlegaste
dødsårsaken i UAE, og står for 28 % av dødsdalla. Andre store årsaker er ulukker
og skadar, kreft og medfødde sjukdommar.



https://nn.wikipedia.org/wiki/Datamaskin

Ein datamaskin er eit apparat eller ein maskin som kan nyttast til rekning og
til å kontrollere operasjonar som kan uttrykkjast med tal eller logiske uttrykk.
Datamaskinar er oppbygde av komponentar som utfører enkle, velkjende oppgåver,
og det er samspelet mellom desse som gjer det mogleg for datamaskinar å handsama
opplysningar. Ved å programmere maskinen kan han nyttast til dømes til å løysa
eit problem eller å simulere eit system.

Granskinga av teorien, utforminga og bruken av datamaskinar vert kalla
informatikk.

Datamaskinane, eller reknemaskinar, vart utvikla over ein lang tidsbolk. Dei
fyrste hjelpemidla var truleg at ein byrja å telja på fingrane. Seinare vart
steinar, trepinnar, bein, osb. tekne i bruk. Babylonarane nytta kulerammer for
over 4000 år sidan [treng kjelde] og vart seinare nytta av mellom anna romarane
og i mellomalderen i Europa. Ei anna innretning for astronomiske utrekningar,
ein equatorium, vart nytta av Abū Ishāq Ibrāhīm al-Zarqālī rundt 1015

Ulike former for mekaniske reknemaskinar har vore konstruerte heilt sidan
antikken . Heron av Alexandria konstruerte ulike mekaniske innretningar for å
utføra rekneoperasjonar. Hipparkhos fra Nikea, Klaudios Ptolemaios, Abu Rayhan
Biruni nytta ein mekanisk reknemaskin som bytta to skiver, kalla ein Planisfære,
for å finna posisjonane til stjerner. Planisfære fann òg vegen til Europa og
vart nytta av mellom andre Paolo dal Pozzo Toscanelli.

I 1617 beskreiv John Napier ein reknestabel som kunne utføra multiplikasjon og
divisjon. Reknestaven vart òg oppfunnen på 1600-talet [treng kjelde]. I
1623-1624 konstruerte Wilhelm Schickard ein astroscopium, som utførte addisjon
og subtraksjon med ein presisjon på seks desimalar. I 1624 vart maskinen
øydelagt i ein brann før han var ferdig og Schickard gav opp prosjektet. Blaise
Pascal arbeidde med å utvikla ein reknemaskin frå 1642 og utover. Desse
maskinane utførte om var den fyrste reknemaskinen som kunne utføra alle fire
rekneoperasjonane addisjon, subtraksjon multiplikasjon og divisjon og vert kalla
Pascaline eller Pascal-kalkulator. I 1672 konstruerte Gottfried Leibniz ein
staffelwalze, som òg kunne utføra alle fire rekneoperasjonane addisjon,
subtraksjon multiplikasjon og divisjon. Maskinane til Schickard og Pascal var
digital maskinar.

I 1820 konstruerte franskmannen Charles Xavier Thomas ein reknemaskin kalla
Arithmometer. Denne maskinen vart produsert frå 1851 til 1915 og vert rekna som
den fyrste praktiske reknemaskinen, så 1851 var i røynda starten på dataalderen.
Frå 1851 til 1890 var dette den einaste reknemaskinen som vart produsert. I 1878
tok Burkhardt i Tyskland til å produsera ein kopi av maskinen til Thomas og i
1883 fylgde Layton i Storbritannia etter. Andre føretak fylgde etter og ein
periode var det rundt 20 europeiske føretak som produserte slike maskinar.
Kopiar av Tomas-maskinen vart produserte heilt fram til 2. verdskrig. Mekaniske
reknemaskinar vart produserte heilt til 1970-talet. I Japan produserte Ryōichi
Yazu ein reknemaskin kalla Yazu Arithmometer. Denne maskinen hadde ein presisjon
på 16 siffer. Det vart produsert rundt 200 maskinar, som vart nytta av militæret
og andre statlege institusjonar.

Reknemaskinar basert på elektromekaniske relebrytarar vart konstruerte av mellom
anna tyskaren Conrad Zuse.

Analoge reknemaskinar var baserte på nettverk av operasjonsforsterkarar som
kunde gjera vanlege matematiske operasjonar som addisjon, subtraksjon,
integrasjon og derivasjon av elektriske signal.

Alan Turing fann ut kva for problem dette galdt, og grunnla med det teoretisk
informatikk. I USA vart ENIAC bygd på byrjinga av 1940-talet.



https://nn.wikipedia.org/wiki/Crosby,_Stills,_Nash_%26_Young

Crosby, Stills & Nash (CSN) er ei folkrockgruppe, ei supergruppe, som består av
David Crosby, Stephen Stills og Graham Nash. Stundom vert dei òg kalla Crosby,
Stills, Nash & Young (CSNY) når det fjerde medlemmet Neil Young er med dei. Dei
er kjend for dei intrikate vokalharmoniane, dei indre stridane i bandet,
politisk aktivisme og for å ha hatt ein stor innverknad på musikk og kultur.
Alle dei fire medlemmene i CSNY er innlemma i Rock and Roll Hall of Fame to
gonger, men Young sine innføringar er for arbeid utanfor denne gruppa.

Bandet vart opphavleg starta som ein trio David Crosby, Stephen Stills og Graham
Nash, og alle desse tre hadde røter i tidlegare 60-talsband: Crosby frå The
Byrds, Nash frå The Hollies og Stills frå Buffalo Springfield. Det var mykje
krangling mellom David Crosby og bandmedlemmene hans i the Byrds og han vart til
slutt sparka frå bandet hausten 1967.

Tidleg i 1968 vart Buffalo Springfield springfield oppløyst på grunn av
krangling mellom medlemmene. Etter å ha samla saman songar til eit siste album,
Last Time Around, var Stephen Stills arbeidslaus den sommaren. Han og Crosby
møtte kvarandre og spelte litt uformelt i lag. Eit av resultata etter eit møte
på seglbåten til Crosby i Florida var songen «Wooden Ships», som vart laga i lag
med ein annan gjest, Paul Kantner frå Jefferson Airplane.

Graham Nash møtte Crosby då The Byrds vitja Storbritannia i 1966, og då The
Hollies turnerte i California i 1968, møttest dei igjen. På ein fest i juli 1968
hos Cass Elliot spelte Stills og Crosby ein av dei nye songane til Stills, «You
Don't Have to Cry». Nash bad Stills og Crosby om å spele songen eit par gonger,
før han sjølv song harmonivokal med dei. Vokalen tjukna og dei tre skjønte at
dei hadde ein unik vokal samansetning.

Nash var frustert i The Hollies, sidan han hadde laga fleire songar dei ikkje
ville spele inn. Han slutta derfor og slo seg saman med Crosby og Stills. Etter
ei mislukka prøvespeling for Beatles sitt Apple Records, fekk dei kontrakt hos
Atlantic Records av Ahmet Ertegün, som hadde vore tilhengjar av Buffalo
Springfield og var skuffa over at dei gav seg. Frå starten av, på grunn av dei
forskjellige bandhistoriene, så ønskte ikkje trioen å vere låst til ein
gruppestruktur. Dei nytta derfor etternamna sine som namn på gruppa for å sikre
sjølvstende og som ein garanti for at bandet ikkje kunne halde fram utan at alle
var med. Både The Byrds og The Hollies hadde halde fram då Crosby og Nash slutta
i sine respektive band. Platekontrakten deira med Atlantic synte dette, og gav
CSN ein unik fleksibilitet som var uhøyrt for eit band som ikkje hadde noko å
vise til enno. Trioen tilsette òg eit unikt leiarskap i Elliot Roberts og David
Geffen, som hadde hjelpt dei inn i Atlantic og gjeve dei makt i industrien.
Roberts gjorde sitt for at bandet heldt fokus og tok seg av egoa sine, medan
Geffen tok seg av avtalane. I følgje Crosby trengde dei ein «shark» (hai) og
Geffen var nettopp dette. Roberts og Geffen hadde nøkkelroller i å sikre
suksessen til bandet dei første åra.

Då det vart annonsert at bandet var starta, møtte dei problem med dei tidlegare
kontraktane sine. Nash var alt signert til Epic Records, den nordamerikanske
distributøren til The Hollies, medan Crosby og Stills alt hadde kontrakt med
Atlantic. For å løyse dette problemet gjorde Geffen i røynda ein bytehandel med
Atlantic om rettane til bandet til Richie Furay, Poco. Furay var då signert til
Atlantic som medlem av Buffalo Springfield.

Det første albumet til trioen, Crosby, Stills, & Nash, kom ut i mai 1969 og vart
ein umiddelbar hit, og gav dei to hitsinglar på Topp 40 i USA. Albumet vart òg
mykje spelt på det nye FM radio-formatet. Bortsett frå trommeslagaren Dallas
Taylor, spelte Stills dei fleste instrumenta sjølve, noko som gjorde at bandet
hadde vanskar med å spele albumet live.

Dei heldt på Taylor og ønskte i starten å tilsette ein keyboard-spelar. Stills
tok ved eit høve kontakt med Steve Winwood, som alt var oppteken i det nye
bandet sitt Blind Faith. Leiaren for Atlantic, Ahmet Ertegün, foreslo den
kanadiske visesongaren Neil Young, som Elliot Roberts òg var manager for, som
eit opplagt val. Stills og Nash var i starten tilbakehalden. Stills hadde ei
historie med Young i Buffalo Springfield og Nash kjende ikkje Young personleg.
Men etter fleire møte vart trioen utvida til ein kvartett med Young som fullt
medlem. Avtalen gav Young full fridom til å pendle mellom si eiga solokarriere
med det nye bandet sitt Crazy Horse og CSNY.

Bandet hadde no ein heilt ny rytmeseksjon med bassist Bruce Palmer, som
tidlegare hadde spelt med Young i det kortvarige Mynah Birds (med ein ung Rick
James som frontmann) og med både Young og Stills i Buffalo Springfield. Anten på
grunn av dei vedvarande personlege problema til Palmer (han hadde ein tendens
til å verte arrestert for narkotikamisbruk og sendt tilbake til Canada) eller
fordi det var Stills, Young og Palmer som tok seg av alle instrumenta, og at dei
dermed såg ut som og høyrdest ut som Buffalo Springfield der Crosby og Nash
ikkje gjorde anna enn korvokal, så vart Palmer tvungen ut av bandet. Rick James
anbefalte den då 19 år gamle Motown-bassist Greg Reeves som erstatning.

Med Young ombord la bandet ut på turne sein sommaren 1969 til januar 1970. Den
første konserten deira vart halde 17. august 1969 i Auditorium Theater i Chicago
med Joni Mitchell som oppvarming. Dei nemnte at dei skulle til ein stad kalla
Woodstock dagen etter, men at dei ikkje visste kvar det var. Dagen etter spelte
dei på Woodstockfestivalen og opna konserten med «Dette er berre den andre
konserten me speler i lag. Me er dritredd». Dei opna med «Suite: Judy Blue Eyes»
før dei la ut på ein harmonirik versjon av Beatles sin «Blackbird». Konserten
vart ein elddåp. CSNY spelte seinare inn Joni Mitchell sin song Woodstock, som
var til minne om festivalen, og fekk ein hit med denne. CSNY spelte òg på den
tragiske Altamont-konserten.

Det var store forventningar til det nye albumet til kvartetten, Déjà Vu. Det kom
ut i mars 1970 til nidkjær entusiasme. Det toppa listene og gav bandet tre
hitsinglar. Déjà Vu var òg det første albumet som Atlantic Records gav ut på
«superstjerne»-serien sin, ein etikett som vart skapt for dei mest høgprofilerte
artistane. Dei påfølgjande soloalbuma til Crosby, Stills og Nash vart òg gjeven
ut i same serie.

Greg Reeves starta å oppføre seg urekneleg og vart erstatta i april 1970 av
Fuzzy Samuels.

Young og Crosby var i eit hus nær San Francisco då dei fekk melding om Kent
State-massakren. Dette inspirerte Young til å skrive den klassiske protestsongen
hans, «Ohio», som vart raskt spelt inn og gjeven ut av bandet ei veke seinare.
Dette gav dei nok ein Topp 20-hit.

Det vaklande partnarskapet til bandet vart sett på prøve av suksessen til bandet
og bandet gav seg då turneen sommaren 1970 enda. Konsertopptak frå denne turneen
vart nok ein hit, det doble konsertalbumet Four Way Street som kom ut i 1971.
Gruppa fekk aldri tilbake drivkrafta dei hadde desse første åra, sidan det gjekk
år mellom kvar gong dei gjorde noko nytt.

Mellom september 1970 og mai 1971, gav kvar av medlemmene ut høgt profilerte
solalbum (Crosby If I Could Only Remember My Name, Stills Stephen Stills, Nash
Songs for Beginners og Young After the Gold Rush). All fire nådde Topp 15 på
albumlista, og Stills sitt gjekk heilt til 3. plass. Stills gav i 1971 ut
albumet Stephen Stills 2, som òg nådde topp ti. Crosby og Nash la ut på ein
suksessrik akustisk turne, der dei berre hadde med seg piano og gitar. I 1998
kom det ut ein dokumentar frå denne turneen kalla Another Stoney Evening. For ei
stund såg det ut til at verken bandet eller medlemmene kunne mislukkast i noko
dei føretok seg.

Sjølv om det ikkje var offisielle CSN- eller CSNY-prosjekt i løpet av året, var
1972 eit fruktbart år for alle medlemmene og soloarbeidet deira. Young vart
superstjerne med Harvest og singelen «Heart of Gold». Stills slo seg saman med
det tidlegare Byrd-medlemmet Chris Hillman og danna countrybandet Manassas, som
gav ut eit dobbeltalbum. I lag med dei tre CSN-platene vart albumet Manassas det
sjette albumet Stills fekk på Topp 10 på rad. Nash skreiv i lag med Young
singelen «War Song». Nash og Crosby slo seg saman og følte nok av den same
entusiasmen dei hadde følt i starten av CSN, før kranglinga byrja. Dette førte
til det første albumet deira som duo, Graham Nash David Crosby, som nådde
fjerdeplassen på albumlista.

Bandmedlemmene gjorde det ikkje like bra dei neste åra. Young la ut på ein
soloturne som var kjend for den mørke stemninga og den eksentriske oppførselen
hans. Crosby vart gjenforeint med The Byrds for eit siste album, Byrds. Nash gav
ut sitt andre soloalbum og Stills gav ut eit nytt Manassas-album. Ingen av desse
selde særleg bra.

I juni og juli dette året møttest Crosby, Stills, Nash og Young på ranchen til
Young og i platestudio på Hawaii. Dei planla eit nytt album kalla Human Highway,
men kranglinga frå 1970 heldt fram og bandet var snart spreidd igjen.

Roberts fekk til slutt bandet til å skjøne det kommersielle potensialet sitt, og
kvartetten kom igjen i saman sommaren 1974 i lag med Tim Drummond på bass, Russ
Kunkel på trommer og Joe Lala på perkusjon på det som var den første utandørs
stadionturneen nokon sinne. Dette var arrangert av impresarioen Bill Graham, som
nettopp hadde arrangert innandørsturneen til Dylan sin Before the Flood-turne
tidlegare på året. Bandet spelte vanlegvis tre og ein halv time med gamle
favorittar og nye songar.

Sjølv om bandet ville ha pressa til å tru at kranglinga dei i mellom høyrde
fortida til, hadde dei ei valdsam framferd under turneen. Stills utvida stadig
garderoben sin med nye fotballtrøyer og byrja å insinuere at han var ein
hemmeleg CIA-agent. Følgjet til Crosby inkluderte to kjærastar som stadig
krangla, og som medverka til spanininga i gruppa. Gjennom turneen isolerte Young
seg frå resten av gruppa og reiste i ein RV med sonen sin og følgjet, og likte
visstnok ikkje at songane hans utgjorde det meste av dei nye songane til gruppa.
Eit forsøk på å gje ut eit nytt CSNY-album vart skrinlagt. Selskapet gav i
staden ut samleplata So Far. Nash meinte at å gje ut eit samlealbum basert på
berre to album og ein singel var absurd, men albumet toppa likevel listene.
Songar som vart spelte på 1974-turneen inneheldt songar frå mellom anna Stills,
Zuma, American Stars 'n Bars, Long May You Run, Comes a Time, Hawks & Doves,
Wind on the Water og Whistling Down the Wire.

Bandet nådde eit dødpunkt og Crosby og Nash valte å slå seg saman igjen, og
skapte duoen Crosby & Nash, som ofte turnerte i lag. Dei signerte ein
platekontrakt med ABC Records og gav ut to studioalbum, Wind On The Water i 1975
og Whistling Down the Wire i 1976. Dei heldt fram med støttebandet kalla The
Section frå den første plata deira. Desse spelte for mange andre artistar i
70-åra, som Carole King, James Taylor og Jackson Browne, i tillegg til
konsertalbumet til CN, kalla Crosby-Nash Live frå 1977. Crosby og Nash medverka
òg på mange andre artistar sine plater, som Taylor sin «Mexico» og Joni Mitchell
sin «Free Man In Paris».

Stills og Young gjekk attende til sine eigne karrierer, og Young steig stadig i
gradene mot slutten av 70-åra og vidare framover. Stills og Young slo seg saman
for ein turn og eit album tileigna The Stills-Young Band. Albumet Long May You
Run kom ut i 1976. Ein gong på våren 1976 såg det ut til at dette albumet kom
til å verte eit nytt CSNY-album, men då Crosby og Nash måtte reise attende til
Los Angeles for å gjere ferdig Whistling Down the Wire, fjerna Stills og Young
vokalen deira frå masterteipen. Dei gamle spaningane mellom Stills og Young, som
gjekk tilbake til dagane i Buffalo Springfield, kom igjen til syne då Stills
heller ville nytte profesjonelle studiomusikarar i staden for Young sitt Crazy
Horse. Etter konserten den 18. juli 1976 svinga turnebussen til Young ein annan
retning. Stills venta på dei før konserten den 20. juli og fekk eit telegram som
sa: Kjære Stephen, det er rart korleis noko som startar spontant, òg sluttar
slik. Et ein fersken. Neil. Managementet til Young hevda at legen hans hadde
gjeve han ordre om å kvile og kome seg att etter ein halsinfeksjon. Stills var
kontraktbunden til å gjere turneen ferdig, medan Young avtalte møter med Crazy
Horse seinare på året.

Narkotikabruken og det øydelagde ekteskapet til Stills sendte han ut i fritt
fall. Crosby og Nash var òg i tilbakegang, sjølv om albumet deira Wind On The
Water var det einaste albumet i kvartetten som gjorde det noko lunne mellom 1973
og 1976. Stills møtte paret på ein av konsertane deira i Los Angeles og ønskte å
halde fram som trio.

Ironisk nok valte hippiesymbola rå Woodstock-generasjonen år null for punk,
1977, til å gje ut CSN. Albumet inneheldt solide songar frå alle medlemmene, den
kjende vokalen deira, moderne produksjon, og dei fekk ein hitsingel med Nash sin
«Just a Song Before I Go». Albumet gjekk nesten til topps på albumlista, berre
bak Fleetwood Mac sitt Rumours. CSN passa godt inn i den kommersielle stilen som
regjerte på den tida, samstundes med at Young kom med ein reaksjon på punken med
Rust-turneen og albuma. Dette viste kor langt dei to leirane var frå kvarandre.
Trioen kom saman for ein turne, etter ein femårsperiode med eit soloalbum kvar
for Stills og Nash, og dei nådde nok ein gong Topp 10 med Daylight Again i 1982.
Crosby var kraftig avhengig av kokain, noko som gjorde deltakinga hans
problematisk. Nash spelte inn Earth & Sky i 1980, og dette var meint som eit
nytt Crosby-Nash-prosjekt, men Crosby var ikkje i stand til å bidra med noko som
helst. Daylight Again skulle opphavleg berre gjevast ut av Stills og Nash
aleine, men plateselskapet nekta å gje det ut før Crosby var med i bandet igjen.
Crosby vart med dei to partnarane på «Delta» og albumet inneheldt to hittar,
Nash sin «Wasted on the Way» og Stills sin «Southern Cross». Den sistnemnde kom
i lag med ein populær musikkvideo for det nye MTV. Bandet var derimot no
avhengig av låtskrivarar og songarar utanfrå for å forsterke songane sine, og
dei var derfor ikkje den krafta dei hadde vore dei siste ti åra. Trioen heldt
fram å turnere, men Crosby vart til slutt arrestert og sett i fengsel for å ha
hatt på seg narkotika og våpen i mai 1982. Dei spelte inn ein potensiell
tittelsong for filmen WarGames som aldri vart nytta, og bandet gav så raskt
songen ut som singel og samla saman konsertinnspelingar av to studiospor for
albumet Allies. Albumet gav dei den lågaste plasseringa på listene nokon sinne.
Crosby fekk to år i fengsel, men dommen vart gjort om, før han vart arrestert
fleire gonger og han gav seg til slutt over til styresmaktene i desember 1985.
Han var åtte månader i fengsel, medan Nash og Stills gav ut fleire soloalbum på
midten av 1980-åra.

Crosby lovde å verte rein, så Young gjekk med på å kome tilbake til trioen i
studio då Crosby kom ut av fengsel. Dei spelte inn American Dream i 1988. Stills
og Crosby fungerte berre så vidt på albumet, som bar preg av dei moderne
produksjonsteknikkane på denne tida. Det nådde 16. plass på albumlista, men fekk
dårleg kritikk og Young nekta å delta på den påfølgjande turneen.

CSN spelte inn to studioalbum til i 1990-åra, Live It Up og After the Storm, men
begge selde dårleg og vart stort sett ignorert. I 1991 kom ein omfattande
plateboks, kalla CSN. Denne bestod av fire plater med høgdepunkt og spor frå
forskjellige soloprosjekt. Roberts, som framleis var manager for Neil Young,
fjerna dei fleste av Young sine songar frå boksen, og berre sju CSNY-songar vart
til slutt gjeven ut.

After the Storm nådde bere så vidt Topp 100 og seint i 90-åra var CSN utan
platekontrakt. Dei starta då å finansiere sine eigne innspelingar og i 1999 vart
Neil Young invitert med på eit par spor. Young vart imponert over korleis dei
hadde teke seg saman, og ønskte å medverke meir. Albumet vart dermed eit
CSNY-prosjekt og kom ut som Looking Forward på plateselskapet til Young, Reprise
Records. Dette albumet vart teken betre imot enn dei førre tre albuma, og dei la
ut på CSNY2K-turneen i 2000 og CSNY Tour of America i 2002.

CSN vart innlemma i Rock and Roll Hall of Fame i 1997; CSNY er det einaste
bandet der alle medlemmene er innlemma i æresgalleriet to gonger. Crosby vart
innlemma i lag med The Byrds (1991) og Stills som medlem av Buffalo Springfield
(1997). I 2010 vart Nash innlemma som medlem av The Hollies. Young har vorte
innlemma for soloarbeidet sitt (1995) og som medlem av Buffalo Springfield
(1997), men ikkje med CSN.

I 2006 la Crosby, Stills, Nash og Young ut på Freedom of Speech-turneen til
støtte for Young-albumet Living with War. Den lange setlista omfatta det meste
av det nye Young-albumet, men òg songar frå Stills-albumet Man Alive! og nyare
songar frå Crosby og Nash.

Den populære songen «Teach Your Children» vart framført av Crosby, Stills og
Nash på The Colbert Report den 30. juli 2008 med Stephen Colbert som
fjerdeharmonistemme utkledd som Neil Young.

I 2009 gav Crosby, Stills & Nash ut Demos, eit album som bestod av
demoinnspelingar av dei populære songane deira, samt nokre av solosongane.



https://nn.wikipedia.org/wiki/Afghanistan

Afghanistan er eit land på grensa mellom Sentral-Asia og Sør-Asia. Det grensar
til Pakistan, Iran, Turkmenistan, Usbekistan, Tadsjikistan og Kina. Afghanistan
er ein innlandsstat, og størstedelen av landet er vanskeleg tilgjengelege
fjellområde.

Afghanistan er eit fleiretnisk land som har vore gjennomfartsåre både for fleire
handelsruter mellom Asia og Europa/Midtausten, og for ulike erobrarar. Landet
fekk si noverande utforming på 1800-talet, då det blei prega av russisk og
britisk rivalisering i området. Sidan midten av 1900-talet har stoda i landet
vore uroleg, med mange maktbytte og fleire tiår med krig. Afghanistan blei
okkupert av Sovjetunionen i 1979 og av ein koalisjon leidd av USA i 2001.
Samstundes har ulike grupperingar i landet kjempa mot kvarandre.

Namnet «Afghanistan» kjem av det alternative namnet for pasjtunar, «afghanarar»,
tradisjonelt brukt av ikkje-pasjtunar. Pasjtunarane var grunnleggjarane av det
moderne Afghanistan. Siste del kjem frå det persiske ordet stān ('land, stad').
Namnet blei brukt om heile landet i den anglo-persiske fredsavtalen frå 1801 og
i seinare diplomatiske avtalar, og er stadfesta i den første afghanske
grunnloven frå 1923. Tidlegare hadde stormogul Babur omtalt eit område sør for
Kabul som Afghanistan. Tidlegare former av namnet er Avagana (Afghana) nemnd av
den indiske astronomen Varahamihira på 500-talet, og Abgan, brukt av sassanidane
på 200-talet.

Andre namn brukt om landet er Kabulistan eller kongeriket Kabul, men historisk
var området gjerne omtalt som Khorasan.

Med eit areal på 647 500 km² er Afghanistan det 41. største landet i verda. Det
er om lag dobbelt så stort som Noreg. Tadjikistan, Turkmenistan og Usbekistan
grensar til Afghanistan i nord, Iran i vest, Pakistan i sør og Kina i aust.

Afghanistan er eit fjellendt land utan kyst med sletter i nord og sørvest. Det
høgaste punktet er Nowshak på 7485 meter over havet. Klimaet varierer frå region
til region og endrar seg ofte raskt. Store delar av landet er tørt og det er få
ferskvasskjelder. Det endorheiske Sistan-bekkenet er eit av dei tørraste områda
i verda.

Medan sørvestlege område av landet er ørken eller særs tørre og bare, finst meir
fruktbare delar nord i landet. Her finst steppeområde og dyrka mark.

Landet vert ofte utsett for mindre jordskjelv, særleg nordaust for fjellområdet
Hindukush. I 1998 vart om lag 125 landsbyar øydelagde og 4000 menneske mista
livet. I mars 2002 råka ei rekkje jordskjelv landet der 1800 mista livet og
tusenvis av heimar vart øydelagde.

Landet har mange naturresursar, som gull, sølv, kopar, sink, jernmalm i søraust,
edelsteinar (som lapis, smaragd og asur) i nordaust og kanskje omfattande
petroleum- og naturgassfelt i nord. Landet har òg uran, kol, kromitt, talkum,
barytt, svovel, bly og salt. Mange av desse minerala og energikjeldene er i stor
grad urørte på grunn av all uroa i landet. Det er likevel planar om å starte
utvinning av ressursane i nær framtid.

Fjellområda like sør for landet stoppar monsunen før den går inn i landet, og
Afghanistan har dermed eit tørt klima. Ytterkanten av lågtrykk som kjem inn over
Midtausten frå Middelhavet kan gje litt regn om vinteren, eller snø i høgda.
Temperaturane er derimot låge, særleg i høgda som ofte kan få frost. Om sommaren
kan det derimot bli svært varmt, spesielt i låglandet. Kabul har ein årleg
nedbørsnormal på 339 mm, medan Kandahar berre har 178 mm.

Den tørre sørlege delen av landet har sparsomt plantedekke, mange plantar som
blomar, gras og urter veks hovudsakleg berre under regntida om våren. Nordlege
område har meir vegetasjon, og nokre fjellområde kan vera meir grøderike. Tre
veks nesten berre i fjella, der ein kan finna bartre som gran og furu i dei
høgaste områda og sedertre, eik, ask, or, einer og valnøtt. Berre rundt 3 % av
landet er skogdekt.

Dyrelivet trivst i tynt folkesette område. Det omfattar fjellevande dyr som
villgeit og villsau, brunbjørn, rev, ulv, sjakal, stripehyene og snøleopard, og
meir lågtlevande dyr som gaselle, mungo, piggsvin, flaggermus, spissmus og
springrotte. Tidlegare levde også tigrar i landet, men dei er blitt utrydda.

Det lever fleire rovfuglar her, som ørner og gribbar. Andre lokale fuglar er
kråke, vaktel, fasan og rapphøns og våtmarkfuglar som trane, bekkasin og
pelikan. Fleire trekkfuglar stoppar her om våren og hausten. I elvene lever
ulike typar ferskvassfisk, mellom anna aure, som det finst mykje av nord i
Hindukushfjella. Det lever også fleire reptilar i landet, nokre med Afghanistan
som hovudleveområde, som afghansk bekksalamander eller Paghman-bekksalamander
(Paradactylodon mustersi og afghansk leopardgekko (Eublepharis macularius
afghanicus).

I 2012 var det estimerte folketalet til Afghanistan 31 108 077. Kriginga har
ført til store forflyttingar, både inne i landet, til dømes til relativt trygge
Kabul, og til andre land som flyktningar, særleg i Pakistan og Iran.

Størsteparten av afghanarar bur på landsbygda. Den einaste byen med over ein
million innbyggjarar er hovudstaden Kabul. Dei andre større byane er, i synkande
rekkjefølgje etter innbyggjartal, Kandahar, Herat, Mazar-i-Sharif, Jalalabad,
Lashkar Gah, Taloqan, Khost, Sheberghan og Ghazni.

Afghanarar tilhøyrer fleire ulike folkegrupper. Den største er pastjunarar, som
utgjer rundt 42 % av alle. Deretter følgjer tadsjikar (27 %), hazarafolk (9 %),
usbekar (9 %), aimakfolk (4 %), turkmenarar (3 %), balotsjar (2 %) og andre
(4 %). Dari (afghansk persisk) og pasjto er offisielle språk og blir snakka av
eit fleirtal i landet, med dari som lingua franca. Mindre språk er usbekisk,
turkmensk, balotsji, pasjai, nuristani og pamiri. Språka høyrer til fire ulike
språkgrupper (indoarisk, iransk, altaisk og dravidisk), noko som gjer dei svært
forskjellige.

Sunniislam er den største religionen i landet, og omfattar rundt 80 % av
folkesetnaden. Rundt 19 % er sjiamuslimar, medan 1 % tilhøyrer andre religionar.

Afghanistan vert ofte kalla «vegkrysset i Sentral-Asia», og har ei turbulent
historie. Regionen som i dag heiter Afghanistan har opp gjennom tidene vorte
okkupert av mange styrkar inkludert Aleksander den store, Det persiske riket,
Kusjanriket og Djengis khan. Overgangen til islam byrja på 600-talet, og fleire
lokale muslimske rike blei seinare erobra av mongolar i 1222. Ghaznavidane bygde
eit rike som strekte seg til dagens India, og blei seinare sultanar av Delhi.
Dei blei etterfølgd av ghoridane.

Den afghanske staten slik vi kjenner den i dag, oppstod i 1746 under
Durrani-dynastiet. Kampen om kontroll over Afghanistan var del av «det store
spelet» mellom Storbritannia og Russland, og britane hadde stort sett kontroll
over landet fram til kong Amanullah kom på trona i 1919 og oppnådde sjølvstende.

Sidan 1900 har elleve leiarar vorte fjerna udemokratisk: 1919 (attentat), 1929
(abdisert), 1929 (avretting), 1933 (attentat), 1973 (fjerna), 1978 (avretting),
1979 (avretting), 1979 (avretting), 1987 (fjerna), 1992 (kasta), 1996 (kasta) og
2001 (kasta).

Den siste stabile perioden i Afghanistan var mellom 1933 og 1973 då landet var
under kong Zahir Shah. I 1973 gjennomførte kongen sin svoger, Mohammed Daoud
Khan, eit kupp. Daoud og heile hans familie vart myrda i 1978 då det afghanske
kommunistpartiet overtok styret gjennom eit kupp. Motstanden mot regjeringane
som fylgde var betydeleg, og påverka av andre land. I tillegg var regjeringane
prega av innbyrdes konflikt. Då regjeringa stod i fare for kollaps, intervenerte
Sovjet 24. desember 1979. Mujahedin sin motstand, støtta av USA, Pakistan og
andre land, førte til at rundt 15000 sovjetiske soldatar mista livet i Den
afghansk-sovjetiske krigen. Dette i tillegg til internasjonalt press førte til
at Sovjet trekte seg ut ti år seinare i 1989.

Den afghanske konflikten heldt fram mellom ulike mujahedin-fraksjonar. Dette
førte til opprettinga av ein tilstand der krigsherrar regjerte og Taliban
oppstod. Dei mest alvorlege samanstøyta hende i 1994 då 10 000 menneske vart
drepne frå ulike fraksjonar i kampane rundt Kabul. Støtta av Pakistan og
Pakistan sine allierte utvikla Taliban seg til ein politisk og religiøs
maktfaktor og tok til slutt makta i 1996. Taliban klarte å erobre 90 % av
landet, bortsett frå Nordalliansen sine festningar fyrst og fremst i nordaust.
Taliban freista å gjennomføre ei streng tolking av islamsk sharia-lov. Alliansen
mellom Pakistan og Taliban gav muslimske terroristar støtte og ein trygg
gøymestad (særleg Osama bin Laden sitt al-Qaida) og var sentrum for islamistisk
terrorisme.

Den amerikansk-leia alliansen sin militære intervensjon som starta 7. oktober
2001 førte til Taliban sitt fall. Angrepet var eit svar på terroristangrepet i
USA 11. september same året. Seint i 2001 møtte leiarar frå motstandsgruppene i
Afghanistan og områda rundt i Bonn og vart einige om ein plan for opprettinga av
ein ny regjeringsstruktur der Hamid Karzai vart formann i et afghansk
interimstyre i desember 2001. Etter eit landsdekkjande loya jirga i 2002 vart
Karzai vald til president.

I tillegg til sporadiske voldelege politiske opptøyar og pågåande militære
aksjonar for å reinske ut restane av al-Qaida og Taliban, slit landet med enorm
fattigdom, krigsherrar som tek seg til rette, ein svært svak infrastruktur og
landminer. Landet har også vore råka av tørke på 2000-talet og var jordskjelv i
1998 og 2002.

Afghanistan er ein islamsk republikk som sidan 2001 har vore styrt etter
maktfordelingsprinsippet. President og leiar for den utøvande makta i landet er
Hamid Karzai, den todelte nasjonalforsamlinga utgjer den lovgjevande makta,
medan domstolane utgjer den dømmande makta. Den langvarige væpna konflikten og
etniske, religiøse og stammekonfliktar set også preg på styret av samfunnet. I
dei ulike institusjonane går ei skiljeline mellom «moderne», vestleg-orientert
på den eine sida og «tradisjonelle», fundamentalistisk-orienterte på den andre.

Jordbruk og dyrehald er dei viktigaste næringane i Afghanistan, både når det
gjeld sysselsetting og verdiskaping. I normale tider står landbruket for
halvparten av BNP, og tradisjonelt har 85 % vore sysselsette i desse næringane.
Berre ein åttandedel av landet kan dyrkast, og mykje av det treng kunstig
vatning. Tradisjonelt driv ein sjølvberging, men det blir også produsert ein del
varer til handel og eksport. Den viktigaste matavlinga er kveite, men ein dyrker
også mais, ris, bygg, grønsaker som potet, lauk og tomat, frukt som melon,
plomme, aprikos og granateple og nøtter som mandel, valnøtt og pistasj. Bomull
og avleidd industri var tidlegare ei viktig næring i landet. Ulovleg
opiumsvalmuedyrking og tilhøyrande narkotikaframstilling og smugling utgjer ein
tidvis stor del av økonomien.

Dyr som sauar, geiter, kyr, vassbøflar, kamelar, hestar og esel er viktige
husdyr. Dyr blir brukt til transport og til å produsera mjølk, kjøt og ull som
mellom anna blir brukt i teppeproduksjon. Det blir også produsert pels frå dyr
som karakul.

Industriverksemd har vore hindra av dei langvarige konfliktane i landet og
dårleg infrastruktur. Tekstilindustrien har tradisjonelt vore viktig, både
bomull, ull og kunstfiberproduksjon. Det blir også produsert varer som sukker,
matolje, møblar, sko, såpe og sement i landet.

Afghanistan er særs utsett for korrupsjon. I ei undersøking frå 2010 var den
offentlege sektoren i landet sett på som den tredje mest korrupte i verda. I ei
SN-undersøking frå same året rekna afghanarar offentleg korrupsjon som det
største problemet i landet. Ein rekna med at summar tilsvarande rundt 23 % av
GDP gjekk til muting i 2009.

Av ulike årsaker har Afghanistan ein svært høg spedbarn- og barselsdøydelegheit
(119,41 døde spedbarn per 1 000 levande fødslar, 460 mødredødsfall per 100 000
levande fødslar i 2010) og ein låg forventa levealder (50,11 år ved fødselen).
Landet har eit dårleg utbygd helsesystem, mange har ikkje tilgang til
helsetenester i det heile. Vidare har få tilgang på reint drikkevatn (berre 1/8
av befolkninga på 1990-talet), noko som gjer vassborne sjukdommar utbreidde.
Krigsskader i form av bomber og landminer har råka mange, utan at dei får hjelp.

Islamistisk motstand mot kvinneleg arbeid utanfor heimen førte til at kvinnelege
helsearbeidarar ikkje kunne arbeida under Taliban-styret. Vidare har mistru mot
vaksinasjonsprogram ført til trugsmål og åtak mot helsearbeidarar.

Sjølv om grunnskuleutdanning i teorien er gratis og obligatorisk, går berre
under ein fjerdedel av afghanske ungar på skule. Særleg jenter er hindra i å gå
på skule. Over 70 % av befolkninga over 15 år manglar skrivekunne, blant kvinner
galdt dette nær 90 % i 2000.

Ungdoms- og vidaregåande skular finst berre i provinshovudstader og større
busetnader. Landet hadde lenge berre to universitet, Universitetet i Kabul og
Nangarhar-universitetet i Jalalabad, men sidan invasjonen i 2001 er fleire nye
institusjonar blitt opna.

Ved byrjinga av 2000-talet hadde Afghanistan eit svært dårleg
kommunikasjonsnettverk. Landet hadde ikkje noko mobilnettverk eller
internettilgang i 2002. I 2011 hadde landet framleis berre rundt 75 000
fasttelefonar, men over 17 millionar GSM-abonnentar og over 1 million
internettbrukarar.

Radio Kabul har, under ulike namn, vore eit offisielt organ i landet frå han
starta senda i 1920-åra. To fjernsynskanalar blei opna i 1974, med RTA TV som
den offisielle kanalen som framleis er i drift. Medan radiomottakarar er
utbreidde i Afghanistan, er fjernsyn mindre utbreidd. Rikare innbyggjarar kan ha
parabolantennar og slik ta imot sendingar frå andre land.

Afghanistan er avhengig av landtransport med nabolanda, då elvane i landet er
lite farbare. Tradisjonelt brukte ein karavanefrakt, som framelis er i bruk. På
1960-talet byrja ei utbygging av vegnettet som band saman dei viktigaste
handelssentra og transportknutepunkta i Afghanistan og nabolanda. Dette gav
landet vegsamaband med mellom anna Gushgy i Turkmenistan, Termiz i Uzbekistan og
Chaman og Peshawar i Pakistan og andre grensebyar. Desse vegane blei mellom anna
nytta av hippiar som reiste landvegen mellom Europa og India. Mange stader har
likevel vore utan vegsamband. I tillegg forfall dei nye vegane under krigane, og
blei ikkje reparerte. For mange afghanarar er dermed hest, esel og kamel
framleis dei viktigaste transportmidla. Etter invasjonen av Afghanistan i 2001
blei det lagt vekt på oppgradering av vegnettet.

Det finst jernbanesamband med Usbekistan og Turkmenistan nord i landet, med ei
linje under utbygging til Kabul og vidare til Pakistan. I fleire tiår fanst ein
veteranjernbane gjennom Khaibarpasset, mellom Afghanistan og Pakistan, men delar
av denne blei vaska vekk av regn i 2006.

Landet har 53 flyplassar, mange av dei berre grusdekte flystriper. Den største
er Kabul internasjonale lufthamn.

Den afghanske kulturen ber preg av ein mangfaldig nasjon som i fleire tusen år
har blitt påverka frå områda rundt. Hellenistisk kunst, hinduiske og særleg
buddhistiske idear, mongolsk, persisk og muslimsk kultur er berre nokre av
innverknadane. Under mogultida var Kabul og Herat regionale kultur- og
kunnskapssenter.

Det afghanske samfunnet er slekt- og gruppebasert. Språkleg, etnisk og religiøs
gruppe er viktig, men afghanarar identifiserer seg også etter qawm, ei sosial
eining som byggjer på slektskap, bustad eller yrke og som blir styrt av eit
grupperåd (jirga eller sjura). Rådet er styrt av eldre menn, og reflekterer at
det afghanske samfunnet er svært patriarkalsk.

Afghansk mat er basert rundt flate kveitebrød (nán) ete ferskt med kjøt- eller
grønsakstuingar. Andre typiske retter er innbakte kjøtpaiar (sanbūseh),
pilaffris, den lapskausaktige suppa āsh som kan innehalda belgfrukt, grønsaker
og nudlar, jogurtbaserte sausar og frukt.

Den tradisjonelle klesdrakten for menn er laus buksedrakt med lang vest over og
eit hovudplagg som pakol eller karakol. Kvinner bruker ofte salvar kamiz med
lang kamiz, gjerne med belte. På hovudet kan dei ha eit slør (hidsjab) og over
dette kan mange bera heildekkande burka eller tsjador. Under Taliban-styret var
burkatildekking påkravd, og fleire islamistiske grupperingar insisterer framleis
på å gjera dette obligatorisk. Medan tsjador/burka har persiske røter, er
vinterfrakken tsjapan, brukt av menn, meir sentralasiatisk.

Drakeflyging er ein utbreidd ungdomssport der målet kan vera å skjera over
drakelina til motstandarar. Bryting og den valdsame hestesporten buzkashī er
også populære. Skyting blir både gjort til jakt og som idrett.

Afghansk mynde er ein rask jakthund frå Afghanistan som er blitt verdskjend.
Hanekamp er ein annan form for dyresport som er utbreidd i landet. Denne
blodsporten, der ein ofte også driv med veddemål, blei også forboden under
Taliban.

Til store afghanske kunstperiodar kan ein rekna gandharakunst frå hundreåra før
år 1, ei form for gresk-buddhistisk kunst som mellom anna omfattar dei no
øydelagde buddhastatuane i Bamiyan. Eit anna høgdepunkt er timuridetida på
1400-talet, då Herat var eit kunstsentrum for persisk miniatyrmåling.
Timuridearkitektur er framleis eit førebilete for byggjekunst i landet.

Handvevde teppe av lokal ull blir laga av ulike grupper med sine eigne
mønstertradisjonar. Desse teppa blir brukt på golv og veggar, eller er del av
reiseutstyr for nomadelivet mange av dei stammar frå. Teppa har gjerne abstrakte
og repeterande mønster, men nokre kan vera figurative. Ein tradisjon som byrja
på 1970-talet var «krigsteppe», avbildingar knytte til krigen i landet.

Afghansk litteratur byggjer på tradisjonar frå fleire språk og kulturar. I Herat
budde den vidkjende arabiskspråklege forfattaren al-Hamadhani på 900-talet,
medan persiskspråklege Jami budde der på 1400-talet. Rumi var fødd i
kultursenteret Balkh på 1200-talet. Khushhal Khan Khatak frå 1600-talet var ein
pasjtunsk leiar og diktar som er rekna som far til pastjolitteraturen.

Attan er ein dans som tradisjonelt blir framført utandørs i samband med høgtider
og festar som bryllaup. Dansen var opphavleg pasjtunsk, men er blitt spreidd til
heile landet. Under Taliban var både dans og musikk forbodne.



https://nn.wikipedia.org/wiki/1800-talet

< 1800-talet > viser til hundreåret frå 1800 til 1899 i den julianske og den
gregorianske kalenderen.

Byrjinga av hundretalet såg eit Europa endra av Napoleonskrigane. USA opplevde
borgarkrig mellom Nord- og Sørstatane på 1860-talet.

Fleire store rike tok til å gå i oppløysing, som dei spanske og portugisiske
imperia i Amerika, Kina, Det osmanske riket. Mogulriket blei heilt utrydda etter
det indiske opprøret i 1857. Det britiske imperiet styrkte derimot stillingane
sine i India, Afrika, Aust-Asia og Australasia.

Det tysk-romerske riket blei oppløyst ved byrjinga av hundreåret og Det tyske
keisardømet oppretta i 1871.

1800-talet såg ei rekke teknologiske nyvinningar og utbetringar. Det blei
lettare å reisa langt gjennom jernbaneutbygging, makadamisering av vegar og ei
rekke nye fargreier, som sykkel, bil og dampskip. Betra transport og nye
maskinar førte til store endringar i handel, industri, bu- og reisemønster, og
vidareførte den industrielle revolusjonen. Noreg opplevde endringar som er blitt
kalla Det store hamskiftet.

Romantikken, medrekna nasjonalromantikken, var viktige tanke- og kunstretningar,
men 1800-talet såg også utviklinga av realismen, medrekna naturalismen, og
impresjonismen.



https://nn.wikipedia.org/wiki/UNESCO

UNESCO (forkorting for United Nations Educational, Scientific and Cultural
Organization) er SN sin organisasjon for utdanning, vitskap og kultur.

UNESCO vart stifta 16. november 1945 og konstitusjonen hans vart sett i kraft 4.
november 1946 etter ratifisering av følgjande 20 land: Brasil, Canada, Kina,
Tsjekkoslovakia, Danmark, Den dominikanske republikken, Egypt, Frankrike,
Hellas, India, Libanon, Mexico, New Zealand, Noreg, Saudi-Arabia, Sør-Afrika,
Tyrkia, Storbritannia, USA og Austerrike.

UNESCO verker innan felta utdanning, naturvitskap, sosial- og humanistiske
vitskapar, kultur, kommunikasjon og informasjon. Organisasjonen arbeider for
fred blant anna gjennom samarbeid, kommunikasjon og utveksling av idear mellom
sine 190 medlemsland.

UNESCO-konvensjonen om vern av verdas kultur- og naturarv (1972) har som formål
å sikre vern av kulturminnesmerke og naturområde som har stor betyding i
verdsmålestokk. 788 slike verneobjekt er hittil peika ut (pr. juli 2004). I
Noreg står Bryggen i Bergen (Tyskebryggen), Røros by, Urnes stavkyrkje,
helleristingane i Alta og Vegaøyane i Nordland på lista over verdsarva.



https://nn.wikipedia.org/wiki/Samleie

Samleie eller viser til seksuell omgang mellom menneske. Den vanlegaste forma,
vaginalt samleie, vil seia at ein fører mannen sin erigerte penis inn i skjeden
til kvinna, men også andre former for intens stimulering av kjønnsorgana mellom
menneske kan kallast samleie. Samleie kan utførast på ei rekkje ulike måtar, ta
ulik tid og ha ulike føremål. Eit viktig mål kan vera befrukting, men andre kan
vera å bygga nærleik, tilfredsstilla lyst, eller utøva makt. Det kan omfatta
forspel, penetrasjon og har gjerne orgasme og/eller utløysing frå ein eller
begge partane som klimaks.

Samleie er omfatta av lovar som set grenser for kven ein kan utføra det med og
kvar. Det er også omfatta av tabu, og blir sjeldan utført offentleg. Sjølve
handlinga kan omtalast med ei rekkje omgrep, som coitus, hjåsvæve, å elska, å
liggja saman eller å ha sex.

Hovudføremålet for paring i naturen er som regel forplanting, og dei fleste dyr
parer seg berre når hoa er fruktbar. Menneske og ein del andre dyr har derimot
ei kjønnsdrift som gjer at dei ønskjer å ha samleie oftare. Menneske blir gjerne
tiltrekte av kvarandre gjennom flørting, sans- og kjensleinntrykk og utsondring
av feromonar. Dei kan vidare bli seksuelt opphissa gjennom nærkontakt, nakenheit
og utveksling av kjærteikn, gjerne i erogene soner. Opphissinga fører mellom
anna til auke i puls og blodtrykk, tilstrømming av blod til kjønnsorgana, som
blir større.

Ein kan gjennomføra eit vellukka samleie når penis er erigert og skjeden er
gjort fuktig gjennom utskiljing av eit sekret, eller ein har tilført eit
glidemiddel. Utan glidemiddel kan samleiet vera smertefullt og gje skadar.
Deretter oppnår ein seksuell stimulering gjennom friksjon der penis eller eit
anna objekt går fram og tilbake inni skjeden eller eit anna kroppshòlrom. Frå
opphissingsfasen går ein over til platåfasen, eit høgdepunkt for lystfølelsen
der ein nærast automatisk fortset handlinga. Denne fasen går gjerne over i
orgasmefasen, ein svært opphissa og lukkeprega tilstand på opptil 15 sekund som
er prega av muskelsamantrekkingar nær kjønnsorgana og utskiljing av hormon som
oxytocin og prolaktin. I denne fasen er det vanleg for menn å få sædutløysing,
medan kvinner noko sjeldnare kvinner kan ha ei tilsvarande væskeutløysing. Etter
dette klimakset følgjer den rolegare avspenningsfasen der ein kan kjenna velvære
og glede.

Vaginalt samleie kan føra til befrukting om kvinna er i ein fruktbar periode og
sæden ikkje blir stoppa av prevensjonsmiddel. Alle former for samleie kan føra
til smitte av seksuelt overførbare sjukdommar, men bruk av kondom minsker
sjansen for smitte.



https://nn.wikipedia.org/wiki/Romania

Romania (rumensk România) er eit land søraust i Sentral-Europa, nord for
Balkanhalvøya mellom Donau, Karpatane og Svartehavet. Nesten heile Donaudeltaet
ligg i Romania. Landet grensar til Bulgaria, Serbia, Ungarn, Moldova og Ukraina
i tillegg til Svartehavet.

Majoritetsspråket i Romania er rumensk, eit romansk språk i slekt med mellom
anna italiensk. I tillegg finst det ein stor ungarsk minoritet vest i Romania.
Gjennom historia har dakarar halde til her og nasjonar som Romarriket (som førte
til at området vart dominert av romansk språk), Kongedømet Ungarn og Det
osmanske riket rådd over området. Staten Romania vart oppretta då Moldavia og
Valakia vart slegne saman i 1859 og vart godkjend i Berlintraktaten etter den
rumenske sjølvstendekrigen i 1878. Seinare, i 1918, vart Transilvania, Bukovina
og Bessarabia lagt til. Etter den andre verdskrigen vart delar av landet (det
som i dag er Moldova) okkupert av Sovjetunionen og Romania vart eit medlemsland
i Warszawapakta. Då Jarnteppet fall i 1989 starta Romania ei rekkje politiske og
økonomiske reformer. Etter eit tiår med økonomiske problem innførte Romania ein
svært låg flat beskatning i 2005 og gjorde nokre andre raske reformer. Frå og
med 1. januar 2007 vart Romania medlem i EU. Reformene har ført til ein vekst i
BNP på over 7 %, ei av dei raskaste aukane i Europa.

Romania er det niande største landet etter areal og det sjuande største landet
ut frå folketal i EU. Hovudstad og største by er Bucureşti, den sjette største
byen i EU med 1,9 millionar innbyggjarar. I 2007 vart Sibiu, ein storby i
Transilvania, vald til europeisk kulturhovudstad. Romania vart òg medlem av NATO
29. mars 2004, og er medlem av Den latinske unionen, av Francophonie og av
Organisasjonen for tryggleik og samarbeid i Europa. Romania er ein
semipresidentialistisk einingsstat.

Med eit flatevidd på 238 391 km² er Romania det største landet i Søraust-Europa
og det tolvte største i Europa. Ein stor del av grensa mot Serbia og Bulgaria
går langs Donau. Elva Prut er ei av sideelvane til Donau, og ho dannar grensa
mot Moldova. Donau munnar ut i Svartehavet via Donaudeltaet som ligg i Romania
og som er det nest største og det best bevarte deltaet i Europa. Deltaet er eit
biosfærereservat og på verdsarvlista til UNESCO. Andre viktige elvar er Siret,
som renn sørover gjennom Moldavia, Olt, som renn frå Karpatane til Oltenia og
Mureş, som renn gjennom Transilvania.

Landskapet i Romania er om lag jamt fordelt mellom fjellområde, åslandskap og
låge sletter. Karpatane dominerer dei sentrale områda av landet med fjorten
fjelltoppar over 2000 meter. Det høgaste fjellet i Romaina er Moldoveanu på 2544
meter over havet. Sør i sentrale område av Romania glid Karpatane over i åsar og
etter kvart Bărăgansletta. Det geografiske mangfaldet i Romania har ført med seg
eit variert og rikt dyre- og planteliv.

Romania har utstrekte fjellområde som i stor grad påverkar klimaet i dei fire
årstidene. Sett bort frå dei høgare områda i Karpatane, vil dei fleste områda i
Romania nå over 26 °C ein vanleg sumardag, men ein kan ha ein del fukt langs
Donaudalen. Den varme tida på året er òg den våtaste, men torevêr har ein oftast
i mai og juni. Elles er det lite nedbør å spore, og Romania er eit tørt land
sjølv til å vere sentralt i Europa. Bucuresti har ein årleg nedbørsnormal på 592
mm.

Transilvania har ofte litt meir skya vêr sidan dei vestlege vindane stig opp
over Karpatane, men seint på sumaren og tidleg på hausten er det gode sjansar
for å sjå sola.

Om vinteren kjem det lett snøfall om lag kvar tredje eller fjerde dag over heile
landet, men dei høgareliggjande områda har oftare snø, som ligg til langt ut på
våren. Vinterkulda er litt strengare i nordaustlege område av landet, der den
iskalde nordaustlege crivatvinden frå Russland er kraftigast og smelteperiodane
kjem sjeldnare enn lenger sør. Kyststripa mot Svartehavet er det mildaste og
tørraste hyrnet av Romania, men den kalde vinden kan vere sur sjølv om
temperaturen held seg over 0 °C. Sumrane er derimot solfylte og tempererte, med
lite torvêr og utan dei høgaste temperaturane.

År 513 fvt., sør for Donau, vart Getækonfederasjonen nedkjempa av Darius, som på
den tida kriga mot skytarane. Over eit halvt tusenår seinare, vart Getæane nok
ein gong nedkjempa, denne gongen av det romerske imperiet, under keisar Trajan.
Frå år 101 til 106 vart Getæarriket knust, og landet omgjort til den romerske
provinsen Dacia. (Dakianar var namnet roma- / sigøynarfolket nytta om
Getæarane.) Dei gotiske og karpiske krigane på Balkan i 238–256 pressa det
romerske imperiet til å opprette ein ny provins i Dacia, inne i det tidlegare
Moesia Superior.

I 271 vart gamle Dacia ein del av Gotarriket, og var det fram til slutten av
300-talet, då det vart innlemma i det hunske imperiet. Gepidarane og avarane
herska over Transilvania fram til 700-talet, etter den tid vart Romania innlemma
i Det bulgarske riket fram til om lag år 1000. Pekenegane, kumanane og uzane
vert òg nemnde i rumenske historiekrønike fram til opprettinga av Vlachia av
Valakia, av Basarab I, og Moldavia av Dragos på 1200- og 1300-talet. I
mellomalderen levde rumenarane i tre ulike statar: Valakia, Moldavia og
Transilvania.

Valakia kom under osmansk styre på 1400-talet og Moldavia på 1500-talet. Dei var
autonome provinsar, og hadde kortare periodar med sjølvstende. Dei austlege
delane av Moldavia (kalla Bessarabia) gjekk til det russiske imperiet i 1812
(delar av området vart ført attende etter Paristraktaten i 1856), den austlege
delen, kalla Bukovina, gjekk til Det austerrikske riket i 1775, og den
søraustlege delen kalla Bugeac gjekk til Det osmanske riket.

Transilvania kom under ungarsk kontroll på 1000-talet (sidan 1301 var Ungarn og
Transilvania delar av kongehusa Anjou, Habsburg og Det tysk-romerske riket.)
Etter slaget ved Mohács i 1526 vart området ein del Det osmanske riket. Ved
slutten av 1700-talet vart Transilvania ein del av Det austerrikske riket (kalla
Austerrike-Ungarn frå 1867) fram til slutten av fyrste verdskrigen i 1918.

Den moderne rumenske staten vart oppretta i 1859 då Moldavia og Valakia slo seg
saman under den moldoviske domnitoren Alexandru Ion Cuza. Han vart bytt ut med
Hohenzollerndynasiet i 1866, og sjølvstende og status som kongedøme fekk landet
i 1878, etter den russisk-tyrkiske krigen, der Romania kjempa på russisk side.
På den tida bytte Russland to sørlege distrikt i Bessarabia som Moldavia hadde
teke attende etter krimkrigen i 1852, mot Dobrudsja. I 1918, ved slutten av
fyrste verdskrigen, sameinte Bessarabia og Transilvania seg med Det rumenske
kongedømet. Den transilvanske unionen med Romania vart ratifisert i
Trianontraktaten i 1920.

I 1940, ved byrjinga av andre verdskrigen, vart det nordlege Bukovina og
Bessarabia, det nordlege Transilvania og det sørlege Dobrudsja okkupert av
Sovjetunionen, Ungarn og Bulgaria, ettersom Romania låg under kong Carol II.
Same året abdiserte Carol, og Romania gjekk inn i krigen på tysk side. På dette
viset fekk landet attende Bessarabia og det nordlege Bukovina frå Sovjetunionen,
og dei tok del i den føreståande invasjonen under leiinga av general Ion
Antonescu. I august 1944 vart Antonescu sitt regime kasta, og Romania vart med
Den raude arméen mot Nazi-Tyskland.

Ved hjelp av Den raude arméen som var stasjonert i landet etter krigen
kontrollerte kommunistane Romania, og gjennom massivt valfusk fekk kommunistane
makta. Mange rumenarar såg på det som eit svik frå deira vestlege allierte å la
dette hende. I 1947 vart kong Michael I tvungen til å abdisere og å gå i eksil.
Romania vart proklamert ein kommuniststat under direkte militær og økonomisk
leiing av Sovjetunionen fram til 1958. I denne perioden vart dei få ressursane
som var att i landet etter den andre verdskrigen soge inn i sovjet-rumenske
«avtalar».

Sovjet-rumenske selskap vart oppretta i etterkrigstida for å skjule den
regelrette plyndringa som fann stad, i tillegg til den massive krigsskadebota
landet måtte betale til Sovjetunionen. (Landet hadde trass alt vore på tysk side
mesteparten av krigen.) Ein mørk periode i Romania si historie fann stad, då
hundretusenvis vart fengsla av politiske grunnar, tusenvis av menneske vart
mishandla, og politiske motstandarar vart både torturerte og drepne.

Ein kort periode med økonomisk oppgang og openheit fann stad i byrjinga av
1970-talet (omtala som ein «gullalder» av rumenske nostalgikarar), men enda
brått då tidlegare diktator Nicolae Ceauşescu returnerte frå ei reise i Asia,
som mellom anna inkluderte land som Nord-Korea og Kina. Diktatoren innførde ei
hard linje, og innbyggarane i det alt lutfattige landet fekk endå dårlegare
levekår. Dei fyrste åra Ceauşescu var i leiinga var han svært populær, mellom
anna av di han tok avstand frå russarane, men etterkvart vart han meir og meir
sjølvoppteken og upopulær. Ceauşescu herska med frykt som våpen, og
undertrykkinga av borgarane i landet vart endå verre etterkvart som det
hemmelege tryggiingspolitiet fekk meir og meir makt.

Fleire tiår med kommunisme under Gheorghe Gheorghiu-Dej, og seinare under
Nicolae Ceauşescu enda seint i 1989 med den rumenske revolusjonen i 1989. Etter
fleire veker med opprør og protestar i desember 1989, vart kommunistregimet
kasta. Dei stadig meir valdelege opprøra kulminerte i avrettinga av Ceauşescu og
kona hans Elena. Under den rumenske revolusjonen gjekk overgangen frå kommunisme
til demokrati på eit meir fredeleg vis. Romania var det einaste austblokklandet
som tydde til vald under oppløysinga av Sovjetunionen.

Valet i 1990 vart vunne av det politiske partiet FSN, der somme av politikarane
seinare reformerte det til eit sosialdemokratisk parti. FSN fekk halde på makta
fram til 1996, då CDR, eit høgrevridd parti forma regjering for ein periode.
Etter nokre år med ein del politiske omskiftingar i landet, fekk Ion Iliescu og
statsminister Adrian Năstase i 2000 makta attende, men no som leiarar av det
sosialdemokratiske partiet PSD.

Leiaren av det demokratiske partiet, Traian Băsescu vart vald til president av
Romania den tolvte desember 2004. Traian Băsescu klarte å forme ei regjering
rundt sitt eige politiske parti, samt partia "Sanninga" og "Rettskapsalliansen"
(Alianta Dreptate si Adevar), ved å velje ut statsminister Călin
Popescu-Tăriceanu. Alliansen forma regjering med det rumenske humanistpartiet
(Partidul Uamnist Romăn), som no er kjent som Konservativpartiet, og det det
etniske minoritetspartiet "den demokratiske alliansen av ungararar i Romania"
(Uniunea Democrată a Maghiarilor din România), som har vore i regjeringa sidan
1996.

Etter at den kalde krigen slutta i 1989 fekk Romania stadig betre kontaktar i
Vest-Europa. Landet vart med i NATO i 2004, og i Europeiske Unionen i 2007



https://nn.wikipedia.org/wiki/Marokko

Marokko er eit nordafrikansk kongedøme. Det har kyst mot Atlanterhavet,
Gibraltarsundet og Middelhavet, og grensar til Algerie i aust, Vest-Sahara i
sør, og Spania i nord gjennom fleire små eksklavar. Marokko har annektert
størstedelen av Vest-Sahara sidan 1975, og administrerer området, sjølv om dette
ikkje er internasjonalt godkjend.

Det arabiske namnet på landet tyder 'det vestlege kongedømet', og blir ofte
forkorta til Al Maghrib, 'Vesten'. Namnet Marokko, som blir brukt på dei fleste
andre språk, er avleia av namnet på den tidlegare hovudstaden Marrakech.

Capsienkulturen utvikla seg i området rundt 8000 f.Kr., då Marokko var mykje
meir fruktbart enn no. Den eldste folkegruppa i området me kjenner til er
berbarar. Sjøreisande fønikarar busette seg ved kysten før romarane tok kontroll
over området som Mauretania Tingitana. På 400-talet jaga vandalar, visigotarar
og bysantarar kvarandre ut i rask rekkjefølgje medan berbarane haldt på makta i
fjella sine. På 600-talet blei landet erobra av muslimske arabarar som har prega
kulturen sidan.

Marokko braut laus frå kalifatet i Bagdad under Idris ibn Salih som grunnla
idrisidedynastiet. Landet blei ei stormakt og eit kulturelt senter, men blei
etter kvart svekka av indre splid, samstundes som europeiske makter og Det
osmanske riket trua utanfrå.

Landet blei frivillig eit protektorat i 1912 då sultan Abdelhafid gav Frankrike
overherredøme over riket, samstundes som Spania fekk herredømet over Tanger.
Etter lang tids kamp fekk landet sjølvstende i 1956, og Tanger blei igjen
innlemma i riket.

Marokko annektert store delar av den dåverande spanske kolonien Vest-Sahara i
1975 og 1979.

Landet har ei lang grense mot Algerie i aust og søraust som er stengd for
gjennomgang. Det grensar til Spania ved dei fire spanske eksklavane på den
afrikanske middelhavskysten: Ceuta, Melilla, Peñón de Vélez de la Gomera og
Peñón de Alhucemas.

Marokko omfattar mange ulike naturmiljø. Landet dannar ein geologisk
overgangssone mellom slettelandet i Afrika og det alpine fjellsystemet.
Mesteparten av den søraustlege delen av landet ligg i Sahara og er goldt og har
få innbyggjarar. Fjell dekker store delar av Marokko. Dei sentrale delane av
massiva består av krystallinske grunnfjellsbergartar, medan dei yngre
foldingsbergartene mest er frå jura og kritt, til dels med basaltdekker mellom
laga. I senkingane ligg tertiære og kvartære avleiringar, mellom anna
fosfatleire.

Fjellkjeda Midtre Atlas (Moyen Atlas), flankert av elva Oum er-Rebia som renn
mot Atlanterhavet, og av Moulouya som renn mot Middelhavet, hevar seg til over
3000 moh. I sørvest glir ho saman med Høge Atlas (Haut Atlas), som i Jabal
Toubkal når 4165 moh, det høgaste fjellet i Marokko. Sør for desse fjella,
avbrote av ein senkingssone, ligg Antiatlasfjella. Fjella når ca 2500 moh, men
liknar meir på eit platåland enn ei fjellkjede. Sørskråningene er golde og
strekkjer seg ut mot den ofte tørrlagde elva Oued Drâa. I nord går dei ca 2000 m
høge Riffjella i ein boge av høge fjellryggar og breie dalar parallelt med den
bratte kysten, frå Tanger i vest nesten til Melilla i aust. Fjella fell sørover
mot den trekantede Sebousletta som dannar eit alluvialt lågland. Det lågaste
punktet i landet er Sebkha Tah (55 m.u.h.). Fjella i nord er geologisk ustabile
slik at jordskjelv kan skje. Både Riffjella i nord og Atlasfjella midt i landet
er hovudsakleg folkesette av berbarar.

Det vestlege Marokko, som strekkjer seg frå Mellom- og Høge Atlas til
Atlanterhavet, består for det meste av eit 400–700 m høgt platå (Marokkanske
Meseta) gjennomskoren av elvedaler. Langs Atlanterhavet ligg ei smal kystslette,
som er breiast sør for Casablanca.

Større miljøproblem er mangel på ferskvatn, erosjon på grunn av minkande
vegetasjon, og oljeureiningar i havet.

Hovudstaden i landet er Rabat, medan Casablanca er største byen. Andre viktige
byar er Agadir, Essaouira, Fes, Marrakech, Meknes, Oujda, Ouarzazat, Safi,
Tanger, Tiznit, Salè og Tan-Tan.

I juli 2011 vart Tissint råka av eit meteoritt-regn med steinar på opptil ein
kilo.

Den nordlege kysten har middelhavsklima med solrike og varme somrar, og kjølige
og fuktige vintrar. Mykje det same klimaet har ein innover i landet til foten av
Atlasfjella, og langs kysten av Atlanterhavet. Atlanterhavskysten er faktisk
enno meir temperert med mildare vintrar og mindre nedbør, og litt kjøligare
somrar når havtåke sig inn mot land. På den andre sida av Atlasfjella ligg
derimot Sahara som er tørr og svært varm. Kystområda av Marokko har ein normal
maksimumstemperatur på 26 °C i juli, men når ein sørleg og støvete vind, kalla
chergui, strøymer over fjella frå Sahara kan temperaturen kome opp mot 45 °C.
Dei høgare områda av Atlasfjella kan derimot ha vinterlege forhold med snø og
kraftig vind.

Fram til 1. juli 2011 er arabisk det einaste offisielle språket i Marokko. Det
har blitt vedteke at den nye grunnlova skal innføre det berbarspråket tamazight
som det andre offisielle språket. Då blir Marokko det første landet med eit
offisielt berbisk språk. Elles blir fransk mykje brukt i landet - både i
offisielle dokument og i nærlingslivet - men det nyt ingen offisiell status.



https://nn.wikipedia.org/wiki/Litauen

Republikken Litauen (litauisk Lietuvos Respublika, kortnamn Lietuva) er ein stat
som ligg ved Austersjøen nordaust i Europa.

Litauen er kjend frå 1009. Storfyrstedømet Litauen var eit av dei største landa
i Europa på 1400-talet. Frå 1795 til 1918 var Litauen underlagt Russland. Under
den fyrste verdskrigen kom området under tysk kontroll, og under tysk innverknad
erklærte den 11. desember 1917 Kongedømmet Litauen seg uavhengig av Russland med
hertug Wilhelm av Urach, greve av Württemberg, som konge under namnet Mindaugas
II av Litauen. Litauen vart erklært som eit sjølvstendig land 16. februar 1918.
Landet endra forfatning til republikk den 2. november same året. 15. juni 1940
vart landet okkupert av Sovjetunionen. Denne ulovlege okkupasjonen varte til
august 1991.

Lovgjevende forsamling: Seimas. Styreform: Parlamentarisk republikk. Litauen har
ei eitkamra nasjonalforsamling (Seimas) med 141 representantar som blir valt for
periodar på fire år. Presidenten blir valt av i direkte val for periodar på fem
år. Presidenten utnemner Statsministeren som utpeiker regjeringa si som må
godkjennast av nasjonalforsamlinga. Presidenten har hovudansvaret for Litauens
utenrikspolitikk.

Heilt sidan sjølvstendet frå Sovjetunionen i 1991 har medlemskap i
internasjonale fora stått fremst i både innanriks- og utanrikspolitikken.
Litauen har vorte medlem av mellom anna Dei sameinte nasjonane (SN), Den
nordatlantiske forsvarsalliansen (NATO) og Den europeiske unionen (EU - frå
1.5.2004). Litauen deltar også i Det baltiske råd og Austersjørådet.

Litauen ligg i Nord-Europa ved Austersjøen som landet har ei 99 km lang sanddekt
kystlinje mot. I luftlinje er berre kystlinja om lag 38 km mot havet, som er det
kortaste av landa i Baltikum. Årsaka til den lange lengda er Den kuriske
landtunga som strekkjer seg ut mellom Austersjøen og Den kuriske bukta. Berre
eit smalt sund går mellom bukta og havet og i dette sundet ligg Klaipėda, den
store isfrie hamnebyen til Litauen. Den kuriske bukta er ein grunn lagune som
strekkjer seg sørover til Kaliningrad. Den største elva i Litauen, Nemunas,
munnar ut i bukta. Denne, og nokre av sideelvane hennar, har noko skipstrafikk.

Landskapet i Litauen vart forma av isbreane under den siste istida. Ein har noko
høgare moreneområde i vest og i aust, men ingen stader er høgare enn 300 meter
over havet. Den høgaste toppen er Aukštojas på 294 meter over havet. Litauen har
mange innsjøar og myrområde. Ei sone av blandingsskog dekkjer om lag 30 % av
landet. I følgje ein geografiske datamodell, ligg Vilnius berre nokre få
kilometer sør for det geografiske senteret i Europa.

Det meste av Litauen ligg berre eit par timars køyretur frå Austersjøen og har
eit temperert og maritimt klima. Dei indre områda av landet, inkludert
turistområda Vilnius og Trakai, har derimot større temperaturskilnadar mellom
sommar og vinter. Vinteren er kald over heile landet, men kystområda er ein god
del mildare enn resten av landet, og kan ha periodar med plussgrader.
Sørvestlege delar av kysten er opp til 2 °C varmare enn innlandet om vinteren.
Ein har snøfall med jamne mellomrom, og på kysten av og til regn. Somrane er
milde, og innimellom kan ein få nokså varme dagar i juli og august. Sommaren og
våren er som regel den våtaste tida på året, sjølv om det ikkje kjem dei store
mengdene. Vilnius har ein årleg nedbørsnormal på 662 mm.

Litauarane har assimilert opp i seg ei rekke tidlegare baltiske folkegrupper som
til dømes jotvingerane, gammelprøysserane og selerane. Av folkesetnaden i dag er
82 % litauarar, 8% russere og 6% polakkar. Under den sovjetiske okkupasjonen
vart det ført ein aktiv russisk kolonialiseringspolitikk mot dei baltiske landa.
68,5 % av alle innbyggjarar bor i byar.

Landet har ingen statskyrkje, men den Den romersk-katolske kyrkja har mest
oppslutnad.

Folketalet i Litauen har gått ned med over 200 000 dei siste ti åra. Ein reknar
med at 13 % av dei yrkesaktive i landet har emigrert, fyrst og fremst for å
skaffe seg betre betalte jobbar. Denne tendensen har auka kraftig i samband med
EU-medlemskapen. Mange jobbar er nå ledige på grunn av utvandringa. Tabellen
under viser utviklinga av folketalet ved byrjinga av kvart år i antal tusen.

Litauen er inndelt i 10 fylke (lit. «apskritys») og 60 kommunar. Innbyggjartal i
fylka frå 1. januar 2004:



https://nn.wikipedia.org/wiki/Invasiv_art

Ein invasiv art er ein art som er introdusert av menneske til eit område utanfor
sitt ophavlege utbreiiningsområde og som spreier seg ved eiga hjelp, som skadar
økosystemet som dei blir introdusert i, har negative effekter på jordbruk og
liknande, forårsakar økonomisk skade, eller påverkar helsa negativt hos dyr og
menneske.

Eksempel på utilsikta introduksjon er rovvatnloppe, som har følgd med balastvatn
i skip frå Svartehavet til Østersjøen og Dei store sjøane i USA/Canada, og blitt
invasiv og til skade for fiskenæringa.

Eit anna eksempel er parasittar og virus, som kan bli transportert til nye
biotopar av flyttfuglar.

Eit eksempel på tilsikta introduksjon, som slo heilt feil, er det forsøker ein
ein gong gjorde i Australia med biologisk bekjemning av skadedyr. Frå England
vart det eksportert sporvar med det formål at desse skulle ta kål på eit insekt,
som skadde bøndene sine avlingar. Sporvane etablerte seg imdlertid så godt, at
dei sjølv vart skadedyr og altså invasive.

I Noreg er det fleire artar som ein ser på som invasive. Mange av dei er med på
Svartelista som er utarbeidd av Artsdatabanken.

Døme på invasive plantar er lupin, fagerfredlaus, kjempespringfrø,
gravbergknapp, kanadagullris, kjempebjørnekjeks.



https://nn.wikipedia.org/wiki/Fasan

Fasan (Phasianus colchicus) er ein fugl i fasanfamilien, Phasianidae. Dette er
ein asiatisk art som er innført til andre verdsdelar som jaktfugl.

Hannfasanar har mange fargetypar, og varierer i farge frå nesten kvit til nesten
svart i somme melaninske eksempel. Variasjonane skyldast oppdrett og kryssing av
underartar og kryssing med grønfasan, forsterka av stadige tilførslar frå ville
bestandar.

Fasanar kan ha kroppsvekt frå 0,5 til 3 kg, med hannar i snitt 1,2 kg og hoer i
snitt 0,9 kg.

Vaksne hannar av underarten Phasianus colchicus colchicus er 60-89 cm i lengd
inkludert ein lang brunspragla hale. Fjørdrakta på kroppen er gyllen brun med
markeringar i grønt, lilla og kvitt. Hovudet er flaskegrønt med en liten topp og
karakteristiske raude hudlappen. P. c. colchicus og nokre andre underartar
manglar den kvite halsringen som er typisk for dei fleste fasanar.

Hofuglen er langt mindre prangande, med en avdempa brunspragla fjørdrakt over og
måler 50-63 cm inkludert ein hale på rundt 20 cm. Ungfuglar liknar hofuglar, men
har kortare hale. Hos unge hannar veks det ut karakteristiske lyse fjør på
brystet, hovudet og bakkroppen om lag 10 veker etter klekking.



https://nn.wikipedia.org/wiki/Elie_Wiesel

Eliezer «Elie» Wiesel (30. september 1928–2. juli 2016) var ein rumensk-født,
fransk-oppvaksen jødisk forfattar, filosof og politisk aktivist som fek
amerikansk statsborgarskap i 1963. Familien hans kom opphavleg frå Ungarn.

I 1986 vart Wiesel tildelt Nobels fredspris for kampen sin mot dei kreftane han
fekk føle på nært hald i Auschwitz og andre konsentrasjonsleirar under andre
verdskrigen.

Eliezer Wiesel vart fødd 30. september 1928 i den vesle rumenske grensebyen
Sighet som den gongen høyrde til Ungarn. Faren Shlomo Elisha, var kjøpmann, og
fordjupa seg i historie og psykologi. Mora Sara var utprega intellektuell. 16.
mai 1944 deporterte ungarske styresmakter det jødiske samfunnet i Sighet til
Auschwitz. Wiesel og familien hans vart sendt dit og Wiesel fekk fangenummer
A-7713. Han opplevde at mora hans og den yngre systera, Tzipora, vart ført inn i
gasskammeret saman.

Wiesel og faren hans vart sendt til Buna-Werke, òg kjent som Auschwitz III
Monowitz. Dei arbeidde der saman under grusame tilhøve og vart saman sendt frå
leir til leir den siste tida av krigen. 29. januar 1945, berre få veker etter at
dei hadde vorte sendt til leiren Buchenwald og få månader før den 3. armeen til
USA frigjorde leiren, døydde faren av dysenteri, svolt og utmatting. Dei siste
orda hans var «Eliezer», Wiesels namn.

Wiesel overlevde opphaldet i konsentrasjonsleirane. Etter krigen drog han til
Paris. Eit audmjukt studiestipend han fekk av OSE rakk såvidt til leia av eit
trongt rom i Ru Marois 16. distrikt. Han var då 17 år gammal og var heilt
åleine, utan korkje vener eller arbeidsløyve. På denne tida var Wiesel prega av
ei sterk skuldkjensle; skuld over å vere overlevande. Han kasta seg inn i
litteraturen, og hans første store litterære stemnemøte var med Franz Kafka sine
bøker.

Han vart òg tiltrekt av filosofi, og ynskte å finne meininga med dei hendingane
han var blitt offer for. Den litterære appetitten vart større, og han freista å
finne svara innanfor både litteratur, filosofi og psykologi. Han fekk etterkvart
arbeid som journalist, noko som sende Wiesel til eit nytt stadium i livet.

I 1954 oppsøkte han den katolske forfattaren og nobelprisvinnaren Francois
Mauriac for å intervjue han. Dette intervjuet tok ei uventa vending. Wiesel
avbraut forfattaren sin varme tale om Kristi offer med spurnader om ein ikkje
heller burde vere oppteken av dei offera som vart gjort like i nærleiken, ikkje
av éin jøde, men av fleire millionar. Då det gjekk opp for Francois Mauriac at
den unge journalisten var eit av dei overlevande borna, omfamna han Elie Wiesel
og spurde kvifor han ikkje hadde fortalt historia si. Wiesel svarte at han ikkje
kunne, fordi han lova seg sjølv å vere taus om redslane - ei faste med språket i
ti år.

Francois Mauriac ville ikkje akseptere tagnaden til Elie Wiesel, då han meinte
at han hadde ei plikt til å fortelje historia si.

Wiesel blir kraftig kritisert av Norman Finkelstein i boka hans
Holocaustindustrien. I boka blir skuldgjeve Wiesel for å vere ein av
«unikhetsdoktrinens» ypparsteprestar ved at han held Holocaust som toppen av
vondskap og difor historisk ikkje mogeleg å samanlikne med andre folkemord,
særleg det tyrkiske holocaust mot armenarane. Han blir i tillegg skulda for å
bagatellisere folkemorda til nazistane av romfolket og det nemnde av armenarane
under og etter 1. verdskrigen. I boka blir dette eksemplifisert ved
lobbyverksemda til Wiesel for berre å minnast jødane, ikkje sigøynarane, ved
United States Holocaust Memorial Museum i Washington og avlysinga han og seinare
arbeid for boikott og nedlegging av ein konferanse om folkemord fordi han skulle
inkludere det armenske folkemordet som tema. Finkelstein siterer òg Wiesel på at
«alt med oss er forskjellig. Jødar er 'ontologisk' eksepsjonelle»



https://nn.wikipedia.org/wiki/Vestfold_fylke

Vestfold er eit fylke i Noreg. Det grensar i nord og nordvest til Buskerud og i
vest til Telemark. Fylket er det nest minste i Noreg i areal, men er det fylket
med den tredje høgaste folketettleiken i landet. Den største byen i fylket er
Sandefjord. Setet for fylkesmannen og fylkestinget ligg i Tønsberg.

Fylkesvåpenet er teikna av Hallvard Trætteberg og blei godkjent ved kongeleg
resolusjon 30. januar 1970. Motivet er på raud grunn ei gull kongekrone, som
skal vise til sambandet fylket har til kongeætta. Fylkesblomen til Vestfold er
bøk og fylkessteinen er larvikitt.

Vestfold har eit rikt dyre- og planteliv grunna tilhøva attmed Oslofjorden. I
Vestfold er det 110 område og objekt som er verna etter naturvernloven. Områda
utgjer til saman om lag 1,5 prosent av det totale arealet i fylket. Over
halvparten av Vestfold er dekt av skog. Vestfold har ein øyrik skjergard med
over 500 store og småe øyar.

Vestfold har enkle terrengtilhøve og liten utstrekning og det gjer klimaet
einsarta.

Den rådande vinden er nordaustleg om vinteren, og sørvestleg om sommaren. Den
sommarlege sjøvinden kan verte ganske sterk og ofte nå kuling styrke i ytre
strøk. Februar er den kaldaste månaden i heile fylket, og ved kysten er
middeltemperatur kring –1 °C, medan han lengre inne i fylket går ned til kring
–5 °C. For juli er middeltemperaturen 16–17 °C.

Årsnedbøren varierer frå kring 700 mm ytst på kysten til opp mot 1200 mm i indre
strøk. Mest nedbør kjem det gjerne på ettersomaren, medan det er lite nedbør på
våren og forsommaren. Om vinteren får typisk områda nær kysten meir snø enn
område aust for Oslofjorden. Kysten har òg ein del tåke, mest om våren. Tåke er
observert i kring 3-5 % av observasjonane.

Andebu, Hof, Holmestrand, Horten, Nøtterøy, Re, Sande, Stokke, Svelvik, Tjøme og
Tønsberg

Ved Stortingsvalet i 2009 vart fylgjande sju representantar vald inn på
Vestfoldbenken i Stortinget for perioden 2009-2013:

Frå Tønsberg kan ein kome seg over Oslofjorden til Østfold på 35 min. Flybåten
går nemleg frå Tønsberg kai til Fredrikstad (Engelsviken).

Ein kan ogso ta Bastø-Fosen frå Horten til Moss som går kvar halvtime 18 timar i
døgnet, og er Noregs mest traffikerte ferjesamband.

Av Vestfolds totalreal er tjue prosent jordbruksareal, som det høgaste talet i
Noreg. Landbruket i Vestfold skapar kvart år verdiar for over ein miliard
kronar.

Nesten samtlege erter som vert dyrka i Noreg kjem frå Vestfold, medan femten
prosent av dei norske jordbæra vert dyrka i dette fylket. Ti prosent av Noregs
morellar vert modna i Vestfold.

23 prosent av alt norsk matkorn vert produsert i Vestfold, medan 23 prosent av
Noregs grønsaker og tretti prosent av landets økologiske grønsaker vert
produsert i det same fylket.

Potetar, grønsaker, frukt og bær dekkjer berre åtte prosent av fylkets arealar,
men utgjer meir enn halvparten av samla fyrstehandsverdi av planteproduksjonen.

Historisk er Vestfold særleg kjend for ei stor mengd gravrøyser frå
bronsealderen, viktige funn av vikingskip, og for det første bysamfunnet i
Noreg, Kaupang i Tjølling, aust for Larvik. Fylket har òg ein av dei eldste
noverande byane i landet, Tønsberg. I nyare historie har særleg skipsfart og
kvalfangst i Sørishavet vore viktig.

På 800-talet var det seinare norske riksområdet samansett av om lag 30 smårike.
Vestfold utgjorde då, saman med Lier og Eiker i Buskerud, eit eige kongedøme, og
lokale høvdingar hadde etablert eit dynasti som seinare kunne samle Noreg til
eitt rike. Familien til Harald Hårfagre, den første kongen i Noreg, kom i frå
Vestfold.

Nyare historisk forsking sår tvil om dette, og meiner riket til Harald Hårfagre
hadde basis på Vestlandet. Ein stiller spørsmål om ikkje småkongane i Vestfold
og resten av Viken, i langt større grad enn Snorre gjev inntrykk av, var
vasallar under den danske kongen. Dei frankiske riksannalane frå 813 opplyser at
to danske kongar, Harald og Reginfred, søner av kong Godfred av Danmark, drog
med hæren sin ad Westarfoldam til Vestfold for å slå ned eit opprør. Vestfold er
skildra som plassert i den nordvestlegaste delen av riket deira.



https://nn.wikipedia.org/wiki/Venezia

Venezia (venetiansk Venezsia, latin Venetia, tysk, dansk, svensk og historisk
norsk: Venedig) er ein italiensk by som ligg inst i Adriaterhavet. Venezia er
kjent for dei mange kanalane sine, arkitekturen sin og historia si. Han er
hovudstad i provinsen Venezia i regionen Veneto og har om lag 270 000
innbyggjarar. I lag med Padova dannar han storbyområdet Padova-Venezia med om
lag 1,6 millionar innbyggjarar. Venezia har vorte kalla «Dronninga av
Adriahavet», «Vatnet sin by», «Bruene sin by» og «Lyset sin by».

Byen strekkjer seg over 117 små øyer i den myrlendte Venezialagunen og
Adriahavet nordaust i Italia. Saltvasslagunen strekkjer seg langs kysten mellom
munningen til elva Po (sør) og elva Piave i nord.

Rundt 60 000 bur i den historiske delen av byen (Centro storico); 176 000 i
Terraferma (fastlandet), og 31 000 på andre øyar i lagunen.

Republikken Venezia var ein mektig maritim stat som varte i nesten tusen år. Han
var utgangsposisjon for det fjerde krosstoget og eit viktig handelssenter
(særleg silke, korn og krydder) og eit kunstsenter frå renessansen og fram til
slutten av 1600-talet

Nokre av de mest kjende landemerka i Venezia er Dogepalasset, Ponte dei Sospiri
(‘Sukkebrua’), Markusplassen og Markuskatedralen. Ifylgje tradisjonen hyser
Markuskatedralen leivningane etter evangelisten Markus, som er vernehelgen for
byen, og evangelistsymbolet for han, løva med venger, er òg symbolet for byen og
for den tidlegare Republikken Venezia.

Ein har ikkje sikre kjelder om korleis Venezia oppstod, men dei fleste spora ein
har tyder på at dei opphavlege innbyggjarane flykta frå romerske byar som
Padova, Aquileia, Altino og Concordia (i dag Portogruaro) og dei barbariske
invasjonane.

I 166-168 evt. øydela kvadarar og markomannarar senteret i området, dagens
Oderzo. Dei romerske byane vart igjen erobra tidleg på 400-talet av vestgotarar,
og femti år seinare av hunarane under Attila. Til slutt erobra langobardane
området i 568. Då hadde Austromarriket berre att ei smal kyststripe i dagens
Veneto og det vart bygd festningsverk for å forsvare stadane her. Det vart bygd
nye hamner, inkludert dei i Malamocco og Torcello i Venezialagunen.

Austromarane vart stort sett eliminert i sentrale og nordlege delar av Italia då
Aistulf i 751 erobra Eksarkatet Ravenna. I denne perioden var setet til den
lokale austromerske guvernøren («hertugen», og seinare «doge») låg i Malamocco.
Busetnadane på øyane i lagunen voks truleg i takt med langobardane sine
erobringar av austromerske område.

I 775-776 vart bispsesetet Olivolo (Helipolis) oppretta. Under regjeringstida
til hertug Agnello Particiaco (811-827) vart hertugsetet flytta frå Malamocco
til den godt verna øya Rialto, som Venezia dag ligg på. Klosteret St. Zakarias
og det første hertugpalasset og Markuskyrkja vart så bygd her.

I 828 henta venetianarane leivningane av Markus frå Alexandria til byen og
plasserte dei i den nye kyrkja. Patriarksetet vart òg flytta til Rialto.
Samstundes med at samfunnet utvikla seg og makta til austromarane var svekka,
oppstod det ei auka rørsle som var mot austromarane, og dette førte til slutt
til autonomi og til slutt fullstendig sjølvstende.

Republikken Venezia (italiensk Serenissima Repubblica di Venezia, venetiansk
Republica de Venesia) var ein italiensk stat som sprang opp rundt byen Venezia.
Han eksisterte i over tusen år, frå byrjinga av 700-talet til slutten av
1700-talet.

Den strategiske plasseringa til byen gjorde at byen og republikken voks rast
fram som eit stort handelssenter og dreiv handel mellom Vest-Europa og resten av
verda (særleg Austromarriket og den islamske verda). På 1100-talet tok Venezia
austkysten av Adriahavet, stort sett av handelsmessige årsaker fordi sjørøvarar
frå området plyndra skipa deira. Etter kvart erobra venetianarane og område
vestover i Nord-Italia og hadde område forbi Gardasjøen og heilt til elva Adda.
Nedover austkysten av Adriahavet styrte Venezia over Istria og Dalmatia, og
etter kvart fekk Republikken kontroll over dei fleste øyane i Egearhavet, i
tillegg til Kypros og Kreta.

Venezia sine skip førte krossfararane til Konstantinopel i 1204 og var med på
den store omleiringa og erobringa av byen, som til slutt førte til
Austromarriket sitt fall i 1453, då Det osmanske riket tok restane av riket.

Under svartedauen vart innbyggjarane i Venezia, relativt sett, lite plaga.
Leiarane i byen innførte strenge reglar for karantenetid før ein fekk koma inn i
byen. Ordet karantene kjem frå italiensk og tyder 40 dagar (it.quarantèna),
karantenetida til Venezia.

I 1630 vart derimot Venezia likevel råka av ein pest som tok livet av nærare ein
tredjedel av dei 150 000 innbyggjarane. Venezia vart mindre viktig på det
internasjonale markedet då Portugal etter kvart vart det førande
handelssenteret. Samstundes kjempa Frankrike og Spania om makta i Italia under
dei italienske krigane, og Venezia fekk etter kvart lite politisk makt.

Etter 1070 år mista byen sjølvstende sitt då Napoleon Bonaparte den 12. mai 1797
erobra Venezia under den første koalisjonen

Venezia kom inn under Det austerrikske riket etter Campo Formio-traktaten i 1797
og austerrikarane tok kontroll over byen 18. januar 1798. I 1805, etter
Pressburg-traktaten, mista Austerrike byen og han vart ein del av Napoelon sitt
italienske kongedøme. Etter napoleonskrigane i 1814 kom byen tilbake til
Austerrike og vart ein del av det austerrikske kongedømet Lombardia-Venetia. I
1866, etter sjuvekerskrigen vart Venezia i lag med resten av Veneto, ein del av
kongedømet Italia.

Etter 1797 forfall store delar av byen og mange gamle palass og andre bygningar
vart så falleferdige at dei ikkje kunne reparerast, men Lido vart ein populær
ferieby seint på 1800-talet med fine sandstrender.

Venezia er verdskjend for kanalane sine. Han er bygd på ei øygruppe av 117 øyar
danna av om lag 150 kanalar i ein grunn lagune. Sentrum av byen har om kring 400
bruer. I det gamle senteret fungerer kanalane som transportårer og all transport
her føregår til sjøs eller til fots. Venezia har det største bilfrie byområdet i
Europa.

Den klassiske venetianske båten er gondolen, som i dag stort sett vert nytta til
å frakte turistar, eller for bryllaup, gravferder og andre seremoniar. Dei
fleste venetianarane reiser i dag med motoriserte vassbussar (vaporetti) som har
faste ruter langs dei store kanalane eller mellom øyane. Byen har òg mange
private båtar. Dei einaste gondolane som venetianarane nyttar til vanleg er dei
såkalla traghetti, ferjer for gåande som kryssar Grand Canal på visse stader der
det ikkje er bruer.

Marco Polo internasjonale lufthamn ligg på fastlandet og ligg berre sju minutt
med vassbuss unna byen.



https://nn.wikipedia.org/wiki/Sopp

Sopp (Fungi) er ei stor gruppe heterotrofe, eukaryote organismar som lever over
heile verda. Dei høyrer korkje til planteriket eller dyra, men er eit rike for
seg sjølv.

Nokre soppar er parasittar («snyltesopp») medan andre er saprofyttar («råte- og
strøsoppar» som bryt ned daudt organisk materiale). Mange sopp får dessutan
næringen sin frå samarbeid med andre organismar; særleg økologisk viktig er
mykorrhizasopp, som lever i eller rundt røtene av plantar. Lav er eit anna døme
på symbiotisk sopp.

Dei fleste soppar lever likevel av detritus; daudt organisk materiale. Stort
sett tyder dette planter, men det er óg mange artar som lever av og på dyr.

Tradisjonelt har soppane vorte handsama av botanikarar, men nyare analyser av
mellom anna DNA har vist at dei i røynda er nærare i slekt med dyra. Mange
grupper, som eggsporesopp og slimsopp har dessutan vist seg ikkje å vera sopp i
det heile.

Moderne klasifikasjon reknar med ei rekkje rekkjer av sopp; dei viktigaste er
mikrosporidiar (Microsporidia), algesopp (Chytridiomycota), koplingssopp
(Zygomycota), arbuskulær mykorrhizasopp (Glomeromycota), sekksporesopp
(Ascomycota) og stilksporesopp (Basidiomycota).

Mange artar av sopp har fruktlekamar som kan brukast til mat. Døme på dette er
sjampinjong, kantarell, trøffel, steinsopp, sauesopp og nokre typar piggsopp.
Mange andre soppar er giftige, til dømes raud, kvit og grøn flugesopp, og spiss
giftslørsopp. Dersom ein plukkar sopp sjølv må ein vera sikker på at det er
matsopp før bruk.

Den viktigaste soppen i matlaging er nok likevel gjær, som vert nytta både i
bakst og til gjæring av alkohol.



https://nn.wikipedia.org/wiki/Rhinen

Rhinen (nederlandsk Rijn, tysk Rhein, fransk Rhin, italiensk Reno, romansk Rein)
er ei av dei lengste og viktigaste elvene i Europa med ei lengd på 1 230 km og
med ei middelvassføring på meir enn 2 300 kubikkmeter per sekund. Namnet på
Rhinen kjem av det keltiske ordet Renos, som tyder «ho/den som strøymer».

Rhinen og Donau danna det meste av den nordlege grensa i Romarriket, og sidan
dei dagar har Rhinen vore ei viktig transportåre, der ein frakta varer langt
innover på kontinentet. Ho har mange gongar vore grunnlaget for regionale og
internasjonale landegrenser. Dei mange slotta og prehistoriske festningane som
ligg langs elva vitnar om at ho lenge har vore ein viktig vassveg. Elvetrafikken
kunne stoppast på desse stadane, vanlegvis for å krevje toll, av staten som
kontrollerte den delen av elva.

Rhinen sitt utspring er i dei sveitsiske Alpane i Graubünden, der dei to første
sidelvene, Vorderrhein og Hinterrhein renn i saman. Vorderrhein har sitt
utspring frå Tumasjøen nær Oberalppasset og passerer det imponerande
Ruinaulta-området. Hinterrhein har sitt utspring frå Paradiesbreen nær
Rheinquellhorn ved den sørlege grensa av Sveits. Ei anna sideelv har sitt
utspring i Val di Lei i Italia. Begge desse elvene møtes ved Reichenau, i
Graubünden. Frå Reichenau renn Rhinen nordover som Alpenrhein og passerer Chur
og dannar grense med Liechtenstein og så Austerrike før ho renn ut i Bodensjøen.
Vidare frå Bodensjøen renn ho vestover som Hochrhein og passerer Rhinfossen. Her
møter ho elva Aare, og vassføringa vert dobla til nesten 1 000 kubikkmeter per
sekund. Ho dannar grense mot Tyskland før ho snur nordover ved Basel.

Etter Basel, som Øvre Rhinen, dannar ho den sørlege delen av grensa mellom
Tyskland og Frankrike i ein vid dal, før ho går innover i Tyskland ved
Rheinstetten, nær Karlsruhe.

Med over 1 000 kilometer er Rhinen den lengste elva innanfor Tyskland, og det er
her Rhinen møter dei fleste sideelvene sine, slik som Neckar, Main og seinare
Moselle, som medverkar med ei vassføring på over 300 kubikkmeter per sekund.

Mellom Bingen og Bonn, som Middelrhinen, renn ho gjennom Rhinkløfta. Denne
kløfta er ganske djup, og området er kjend for slotta og vingårdane som ligg
her. Området er på Verdsarvlista til UNESCO og er kjend som «den romantiske
Rhinen» med meir enn 40 slott og festningar frå Mellomalderen og mange vakre
vinlandsbyar.

Sjølv om ein finn mykje industri langs Rhinen heilt opp til Sveits, er det langs
Nedre Rhinen, i Ruhrområdet at flesteparten ligg, der elva renn gjennom storbyar
som Köln, Düsseldorf og Duisburg. Ruhr, som renn ut i Rhinen nær Duisburg er
overraskande rein med tanke på industrien som ligg langs breidda av ho, vert
brukt som drikkevatn. Ho medverkar med ytterlegare 70 kubikkmeter vatn per
sekund. Andre elvar frå Ruhrområdet, og særleg Emscher, fører derimot med seg
forrureina vatn. Når ho nærmar seg den nederlandske grensa har Rhinen no ei
middelvassføring på 2 290 kubikkmeter per sekund og ei breidd på meir enn 300
meter.

Rhinen snur så vestover og går inn i Nederland der ho i lag med elvene Meuse og
Scheldt dannar eit stort elvedelta. Ho kryssar grensa til Nederland ved Spijk,
og nær Nijmegen og Arnhem er Rhinen på sitt breiaste, men elva deler seg så i
tre delar: Waal, Nederrijn («Nedre Rhinen») og IJssel.

Frå her vert situasjonen meir komplisert, sidan namnet Rhinen ikkje lenger vert
brukt på nokre av elvane. Det meste av vatnet frå elva (to tredjedelar) renn
vidare vestover gjennom Waal og så via Merwede og Nieuwe Merwede renn ho inn i
Meuse, gjennom Hollands Diep og Haringvliet og ut i Nordsjøen. Beneden Merwede
avgreinar seg nær Hardinxveld-Giessendam og held fram som Noord. Denne delen av
elva slår seg saman med Lek nær landsbyen Kinderdijk og dannar elva Nieuwe Maas,
som så renn forbi Rotterdam og via Het Scheur og Nieuwe Waterweg til Nordsjøen.
Oude Maas avgreinar seg nær Dordrecht, og lenger ned møter ho Nieuwe Maas og
dannar Het Scheur.

Den andre tredjedelen av vatnet renn gjennom Pannerdens Kanaal og fordelar seg i
IJssel og Nederrijn. IJssel fører ein niande del av vassvolumet nordover og inn
i IJsselmeer (ei tidlegare bukt), medan Nederrijn renn vestover parallelt med
Waal og fører om lag to niandedelar av straumen. Ved Wijk bij Duurstede endrar
Nederrijn derimot namn til Lek. Ho strøymer vidare vestover og renn tilbake
igjen i Noord og Nieuwe Maas og så ut i Nordsjøen.

Namnet Rhinen vert herifrå brukt for mindre elvar lenger nord, som i romartida i
lag danna hovudelva Rhinen. Sjølv om dei har same namn inneheld ikkje desse
elvane lenger vatn frå Rhinen, men vert brukt for å føre vatn bort frå dei
omliggande landområda og dikelandskapet. Frå Wijk bij Duurstede, den gamle
nordlege delen av Rhinen, vert elva kalla Kromme Rijn («Den krumme Rhinen»), og
etter Utrecht først Leidse Rijn («Rhinen i Leiden») og så Oude Rijn («Gamle
Rhinen»). Den siste delen renn vestover og ut i ei sluse ved Katwijk, og så ut i
Nordsjøen.

Basel, Strasbourg, Karlsruhe, Mannheim, Ludwigshafen, Wiesbaden, Mainz, Koblenz,
Bonn, Köln, Düsseldorf, Neuss, Krefeld, Duisburg, Arnhem (Nederrijn), Nijmegen
(Waal), Utrecht (Kromme Rijn), Rotterdam (Nieuwe Maas).

Konstanz, Schaffhausen, Breisach, Speyer, Worms, Bingen, Rüdesheim, Neuwied,
Andernach, Bad Honnef, Königswinter, Niederkassel, Wesseling, Dormagen, Zons,
Monheim, Wesel, Xanten, Emmerich, Zutphen (IJssel), Deventer (IJssel), Zwolle
(IJssel), Kampen (IJssel).

Det har budd menneske, neandertalarar og cro-magnon-menneske i Rhinedalen så
langt tilbake som for kanskje 100 000 år sidan. Under jarnalderen var begge
sider av Rhinen folkesett av keltiske stammer, men rundt år 600 fvt. kryssa
proto-germanske stammer elvene Weser og Aller, og kom etter kvart til breidda av
Rhinen. Dette er vist arkeologisk i form av Jastorfkulturen. Frå om lag 500 fvt.
vart Rhinen grensa mellom dei keltiske og dei germanske stammene.

Soga om Rhinen byrja då forfattarar frå Romarriket byrja å skrive om Rhinen, og
nesten alle dei klassiske kjeldene omtalar elva. Namnet er alltid det same:
Rhenus på latin, Rhenos på gresk. Romarane såg på Rhinen som yttergrensa for
sivilisasjon og fornuft, og på andre sida var det mytiske skapningar og ville
germanske stammefolk, som romarane såg på som udyr. Sidan dette var villmark
ynskja romarane å utforske ho. Dette er mellom anna skildra i Res Gestae Divi
Augusti, ei lang offentleg inskripsjon av Augustus der han (eller forfattaren
hans) skryt av dådane sine, inkludert ein ekspedisjon nord for Rhinen til
Jylland, der ingen romarar tidlegare hadde vore (i følgje han sjølv).

Gjennom den lange historia til Romarriket vart Rhinen rekna som grensa mellom
Gallia eller kelterane og det germanske folket, sjølv om grensa ofte vart
broten, som då germanarane kryssa ho og slo seg saman med keltarane og danna
belgarane (som var opphavet til Belgia). I tidlege kjelder var Rhinen alltid ei
gallisk elv.

Romarane haldt åtte legionar i fem basar langs Rhinen. Kor mange legionar det
var i området var avhengig av om det var krig eller trugsel om krig eller ikkje.
Dei to militære distrikta påverka dei omliggande stammene, som seinare
respekterte tydinga av alliansane og forbunda sine. Dei øvre germanske folka slo
seg t.d. saman til allemanner. I ein periode fungerte ikkje Rhinen lenger som ei
grense, då ein union av alle dei vestlege germanarane, frankarane, kryssa elva
og okkuperte det romardominerte keltiske Gallia så langt som til Paris.

Etter kvart byrja språket og spele ei stor politisk rolle. Dei vest-germanske
språka dissimilerte til tidlege utgåver av saksisk, fransk og tysk språk.
Charlemagne samla alle frankarane i Det heilage romarriket, men han rådde ikkje
over eit folk med same språk. Etter han døydde delte riket seg meir eller mindre
opp langs språklinjene, der det tidlege franske språket vart snakka i Nederland,
og det saksiske og tyske i det som vart Tyskland. Dei romaniserte frankarane
vart franskmenn. Rhinen vart igjen ei politisk grense.

Rhinen som ei grense har vore og er eit mystisk og politisk symbol. Tyske
forfattarar og komponistar har skrive mykje om ho. Under Den andre verdskrigen
vart ho framleis rekna som ei heilag grense for Tyskland, og var framleis ein
forsvarsbarriere som tyskarane kjempa særleg hardt for å forsvare.



https://nn.wikipedia.org/wiki/Pakistan

Pakistan (urdu پاکستان) er eit land i Sør-Asia med grense til Iran, Afghanistan,
India og Kina og kyst til Det arabiske havet i sør. Landet har knapt 160
millionar innbyggjarar, og er det sjette folkerikaste i verda. Det er det andre
største muslimske, etter Indonesia, og også det andre største sjiamuslimske
etter Iran.

Pakistan blei danna som ein stat for muslimane i Britisk India i 1947. Landet
var sett saman av to ikkje-samanhengande delar, og den austlege reiv seg laus i
1971 og blei til Bangladesh. Pakistansks historie har vore prega av politisk
uro, militært styre og både indre og ytre konfliktar.

Landet dekker store delar av området der Indussivilisasjonen utvikla seg i
oldtida. Det blei seinare påverka av vediske, persiske, greske og
turko-mongolske og britiske innflyttarar og erobrarar, og har utvikla sine eigne
hinduiske, buddhistiske, muslimske og sikhistiske tradisjonar.

Nord i Pakistan ligg nokre av verdas høgaste fjell, som K2 og Tirich Mir. Indus
er ei viktig elv som renn gjennom store delar av landet. I sør finn ein tørre
område som Balutsjistan og ørkenen Thar.

Namnet Pakistan blei danna av Chaudhri Rahmat Ali i 1933 som eit persisk ord med
tydinga 'landet åt dei skire' (det vil seia rettruande muslimar), samstundes som
det kombinerte bokstavar frå namna på områda muslimane i Britisk India gjorde
krav på: Punjab, Afghania, Kashmir, Sindh og Balutsjistan.

8 av verdas 20 høgaste fjell ligg Pakistan. I nordlege Pakistan finn ein
fjellkjeda Hindukush med Tirich Mir (7690 moh.), og nordaust i pakistansk
Kashmir ligg Karakoramfjella, ein utløpar frå Himalaya, med det høgaste fjellet
i landet, K2 (8616 moh.).

Storelva Indus renn inn i landet frå indisk Kashmir, først mot nordvest,
deretter mot sørvest og sørover. Saman med bielver som Jhelum, Chenab, Ravi og
Sutlej dannar elva Indussletta, ein del av Det nordindiske låglandet. I sør
munnar elva ut med eit delta i Det arabiske havet.

I søraust, mot grensa til India, ligg Tharørkenen. I sørvest ligg høglandet
Balutsjistan, gjennomskore av fjellkjeder og tørre bekkar. Langs grensa til
Afghanistan ligg ville fjellstrøk med tronge fjellpass, som Khyberpasset, som
einaste farbare veg.

Tharørkenen dekkar dei austlege områda av Pakistan, og er eit svært tørt og
varmt område. Mai er den varmaste månaden og den gjennomsnittlege
maksimumstemperaturen varierer frå 35 °C i Karachi ved kysten til 42 °C i
Hyderabad. Jacobabad har målt heile 52 °C, som er det varmaste som er målt i
Asia. Karachi har ein normal årsnedbør på 198 mm. Dei sentrale områda får dermed
merke monsunen i større grad, og i Islamabad er den årlege nedbørsnormalen 961
mm.

Låglanda lengst nord i Pakistan kan få frost og ein god del tåke om vinteren, og
som i Kashmir like ved kjem det nedbør både om vinteren og sommaren. Dei høge
fjella i Kashmir og dei andre nordvestlege områda får monsunen seint på året, og
det kjem ofte snø om vinteren. Peshawar, som ligg i nordvest, har ein årleg
nedbørsnormal på 344 mm.

Medan fjellsidene i nord er dekte av alpin og subalpin skog, er plantelivet
elles i Pakistan prega av gras og buskvekstar, med få og spreidde tre. I vest
veks plantar tilpassa eit tørt klima, medan ørkenområda har svært få plantar.
Ved kysten i sør veks mangroveskog.

Når det gjeld dyr ligg Pakistan på grensa mellom den orientalske og den
palearktiske regionen. Landet har over 150 pattedyr-, over 174 krypdyr-, over
730 fugle- og 16 amfibieartar, med hovdyr som villgeiter og nilgau, rovdyr som
snøleopard og brunbjørn, gnagarar som hamster og ørkenrotte, marine dyr som
indusdelfin og havskjelpadde, fleire rovfuglar og gribbar. Skruegeit (markor) er
nasjonaldyret og berghøne er nasjonalfuglen.

Det estimerte folketalet i Pakistan var over 180,8 millionar i 2009, noko som
gjorde det til verdas sjette folkerikaste land. Landet har også ein kraftig
årleg folketalsvekst (2,6 % i perioden 1993–2003), og er forventa å få 220
millionar innbyggjarar i 2020. Dei siste åra har både talet på fødslar og
dødelegheit byrja synka. Forventa levealder ved fødsel var 63 for kvinner og 62
for menn i 2006.

I 2005 var folketettleiken 204 per km², med store variasjonar mellom ulike
område. Dei fleste innbyggjarane sør i Pakistan bur langs Indus, særleg i
storbyen Karachi ved munningen. I nord bur dei fleste i bogen danna av byane
Lahore, Faisalabad, Rawalpindi, Islamabad, Gujranwala, Sialkot, Gujrat, Jhelum,
Sargodha og Sheikhupura. Landet har lenge vore det mest urbaniserte i Sør-Asia,
og 36 % av pakistanarar bur i byar.

Dei mange historiske invasjonane og folkevandringa ved opprettinga har gjeve
Pakistan eit samansett innbyggjarbilde. Over halvparten av pakistanarar er
pandjabarar, dei fleste lever av landbruk i Panjab. Andre hovudgrupper er
sindhitalande i sør, urdutalande, fleire av dei av indisk opphav, ofte busette i
byar og med i den politiske eliten, og pasjtunar (pathanar) som i stor grad er
organiserte i stammar og held til i stammeområda nordvest i landet og sørvest i
Balutsjistan. Her finn ein også balutsjarar og brahuifolk. Fleire afghanske
flyktningar bur også i landet, dei fleste i Khyber Pakhtunkhwa.

Urdu er offisielt språk i Pakistan. Rundt 90 % av innbyggjarane forstår språket,
men berre rundt 12 millionar har det som morsmål. Panjabi er det største språket
i landet med rundt 80 millionar brukarar, følgd av sindhi med 18,5 millionar.
Landet har fleire indoariske språk, dardspråk og iranske språk, og eitt
dravidisk språk, brahui.

Fleirtalet, om lag 95 %, av innbyggjarane er muslimar. 75 % av desse høyrer til
sunni- og 20 % sjiaislam. Ahmadiyya, som sjølv kallar seg muslimar, blir ikkje
offisielt rekna som muslimske. Dei største religiøse minoritetane er hinduar og
kristne.

Tidlege menneske, Homo erectus, slo seg ned i Punjab for rundt 2 millionar år
sidan. Steinalderbyen Mehrgarh i Balutsjistan er ein tidleg funnstad for
jordbruk. Det er funne spor etter tidlege bronsealderkulturar fleire stader i
landet, mellom anna Kot Diji nær Mohenjo-Daro, som er ein av dei viktigaste
byane i den påfølgjande Indussivilisasjonen. Sivilisasjonen nådde eit høgdepunkt
rundt 2300 f.Kr., men forsvann rundt 1800 f.Kr. av ukjende grunnar. Seinare
grunnla ariarar ein tidleg hinduisk kultur lenger aust på Gangessletta.

På 500-talet f.Kr. blei store delar av dagens Pakistan annektert av Persarriket
og gjort til ein persisk provins. På 300-talet f.Kr. kom ein gresk her leidd av
Aleksander den store inn i området og grunnla det indo-greske kongedømet. Det
blei deretter erobra av Mauryariket frå aust, og kom under buddhistisk
påverknad, særleg i Gandhara.

Hellenistiske baktriske herskarar kom inn frå nordvest på 100-talet f.Kr. Fleire
innvandringsbølgjer frå Sentral-Asia følgde. Det indiske Guptariket spreidde seg
til Chenab og nedre Indus frå 300- til 500-talet.

Islam kom først til Sindh på 600-talet. Nedre Indusdalen blei erobra av ein
arabisk hær i 711/12, og området fekk nære band til Bagdad under abbasidane.
Sjiaislam blei utbreidd i Multan på 800-talet. Sunnimuslimske Mahmud av Ghazni
førte aggressive kampanjar mot hinduane i områda han styrte. Då han døydde i
1030 blei Lahore hovudstad og eit muslimsk kultursentrum. Hovudstaden blei
flytta til Delhi sist på 1100-talet, og store delar av Pakistan og Nord-India
var eitt rike under Khalji-sultanatet (1290–1320), Tugluq-dynastiet (1320–1413),
Sayyid-herskarane (1414–51), Lodi-dynastiet (1451–1526) og Mogulkeisarane
(1526–1857). Det svekka Mogulriket mista stadig meir makt og område til Det
britiske austindiakompaniet, og blei etterkvart del av Britisk India.

I samband med krava om sjølvstende for India, gjekk fleire indiske muslimar inn
for at dei 100 millionar muslimane som budde der måtte få sin eigen stat. I 1938
blei saka teken opp av Muslim League leidd av Muhammed Ali Jinnah. Då den
britiske kolonien fekk sjølvstende i 1947 blei område med muslimsk fleirtal i
nordvest og nordaust skilde ut som staten Pakistan. Delinga av India og Pakistan
førte til at millionar av menneske måtte kryssa grensa til det landet dei etter
religionen sin skulle høyra til. Det oppstod stor uro i dei svært blanda områda
Punjab og Bengal, og mange menneske blei drepne, bortførte, valdtekne og rana.
Etter flyttinga var framleis nokre hinduar att i Pakistan, og eit stort tal
muslimar igjen i India. I 1948 kjempa landet sin første krig mot India over
Kashmir, som hadde muslimsk fleirtal, men var blitt innlemma i India av
hinduherskaren sin. Landet har seinare gått gjennom fleire konfliktar med India.

Sjølvstendige Pakistan var opphavleg dominion i Det britiske samveldet med
Jinnah som generalguvernør. Politisk var landet prega av motestjingar mellom
liberale og ortodokse muslimar, mellom regionar i Vest-Pakistan, og mellom Aust-
og Vest-Pakistan. Fleirtalet av pakistanarar budde i aust, men makta låg i vest.
Det geografiske og kulturelle skiljet mellom landsdelane gjorde også tilhøvet
vanskeleg. I 1956 blei Pakistan republikk. Frå 1958 blei landet eit
militærdiktatur under Ayub Khan.

Ved det første demokratiske valet til nasjonalforsamling i 1970 vann
Awamiforbundet som arbeidde for sjølvstyre i aust og Pakistan People's Party
(PPP) i vest. Partia klarte ikkje samarbeida, og i 1971 blei Aust-Pakistan
proklamert som den sjølvstendige staten Bangladesh. Pakistanske styrker gjekk
inn i landet, og det braut ut ein blodig borgarkrig som berre enda då India
gjekk inn på Bangladesh si side. Zulfikar Ali Bhutto frå PPP blei ny leiar i det
gjenverande landet, og innførte omfattande reformer, som nasjonalisering av
bankar og industri. Han slo ned eit sjølvstendeopprør i Balutsjistan i 1973.

Ved valet i 1977 blei Bhutto skulda for valfusk, og general Muhammad Zia ul-Haq
tok makta. Zia innførte unntakstilstand, islamiserte landet med sjarialover og
forfølging av muslimske minoritetsgrupper, og fekk Bhutto avretta. Zia sat med
makta til han døydde i ei flyulukke i 1988. Benazir Bhutto, dotter av den
avsette presidenten, blei vald til ny leiar same året. Ho blei avsett i 1990
etter skuldingar om korrupsjon og maktmisbruk, og tapte seinare valet. Bhutto og
Nawaz Sharif kjempa om makta i fleire år, fram til ei militærgruppe leidd av
Pervez Musharraf tok makta i landet i 1999. Musharraf trekte seg i 2008, og Asif
Ali Zardari, enkjemannen etter Benazir Bhutto, blei vald til ny president.
Pakistan har vore eit konfliktområde under «Krigen mot terror», med den sekulære
og USA-vennlege staten på ei side og islam-fundamentalistiske gerilja- og
terrorgrupper på den andre.

Den pakistanske grunnlova i dag stammar frå 1973 med seinare revisjonar. Ho
erklærer Pakistan som ein muslimsk stat leidd av ein president. Presidenten blir
indirekte vald for ein femårsperiode av folkevalde frå nasjonalforsamlinga,
senatet og provinsforsamlingane. Regjeringa er ansvarleg ovanfor presidenten,
som også har endeleg rett til å avgjerda spørsmål om lovgjeving.

Pakistan har ikkje verneplikt. Den pakistanske hæren er den sjuande største i
verda og hadde i 2009 ei personellstyrke på 700 000. Sidan 1998 har landet hatt
atomvåpen. Hæren har ei sterk stilling i landet, og landet var militært styrt i
periodane 1958–71, 1977–85 og 1999–2002, før forsvarssjefen Pervez Musharraf
legitimerte leiarstatusen sin gjennom ei folkeavstemming i 2002. Han gjekk av
etter press i 2008.

Den pakistanske hæren har delteke i fleire krigar, mot India i 1947, då landet
tok kontroll over vestre Kashmir og deretter i 1965, 1971 og 1999, og mot
Afghanistan i 1973. Under Sovjetkrigen i Afghanistan skaut han ned fleire fly
som kom inn i Pakistan sitt luftrom, og gav skjult støtte til
mujahideengeriljaen gjennom Inter-Services Intelligence (ISI). I 1973 slo hæren
ned eit opprør frå ei sjølvstenderørsle i Balutsjistan. Sidan 2000-åra har hæren
prøvd å nedkjempa islamistar og talibanstyrker nordvest i landet.

Pakistan har bidrege til fleire fredsbevarande styrker for SN, i 2009 med 10 700
personell.

Pakistan er eit aktivt medlem i SN og Den islamske konferansen. Landet er også
medlem i South Asian Association for Regional Cooperation (SAARC) og Economic
Cooperation Organisation (ECO).

Medan Pakistan hadde tette band til USA frå 1950- til og med 1980-talet, då dei
samarbeida om å kjempa mot sovjetiske styrker i Afghanistan, blei tilhøvet
dårlegare på 1990-talet, då Pakistan utvikla atomvåpen i det skjulte. Dei to
landa har seinare samarbeide om å nedkjempa Taliban.

Pakistan er ein føderal stat danna av fire provinsar, eit hovudstatsterritorium
og føderalt administrerte stammeområde.

Pakistan er eit halv-industrialisert land der den stort sett tradisjonelle
jordbrukssektoren framleis er svært viktig. Sidan 1965 har landet hovudsakleg
opplevd økonomisk vekst, men rikdommen er ujamnt fordelt, og mange lever i
fattigdom. Ulikskapen er stor innanfor landegrensene, med stor vekst i byane
langs Indus, som Karachi og byane i Panjab, og fattigdom på landsbygda og i
marginaliserte område som Balutsjistan og stammeområda.

Landet hadde ein gjennomsnittleg årleg økonomisk vekst på 5 % i tida 1965–80, og
på ca. 6 % på 1980-talet. Rundt 2000 gjekk økonomien tilbake, før han voks
kraftig igjen og nådde 8,4 % i 2004/05. Mykje av industrien blei nasjonalisert
først på 1970-talet, men tok til å bli privatisert igjen frå midten av
1980-talet. Nawaz Sharif privatiserte fleire statlege industriføretak
privatiserte og opna for fri flyt av kapital. Sidan 2000 er økonomien blitt
opnare for utanlandske investorar.

Korrupsjon, lite effektiv skattlegging og svak ressursbruk medfører at
infrastruktur og sosiale tenester i Pakistan er dårlege. Fattigdommen i landet
auka på 1990-talet. På 2000-talet blei det starta eit større program for å gjera
noko med fattigdommen, og mellom 2000 og 2006 blei han redusert med 10 %. I 2006
rekna dei pakistnaske styresmaktene med at 23,9 % levde under fattigdomsgrensa,
medan internasjonale organisasjonar rekna delen som mellom 25,7 og 28,3 %.
Finanskrisa i 2008 førte til stillstand i økonomien, og Pakistan måtte få
bistand frå Det internasjonale valutafondet. I 2009 rekna ein med at 36,1 %, 62
millionar pakistanarar, hadde kome under fattigdomsgrensa.

Pakistan har eit dårleg utbygd helsesystem, særleg på landsbygda. I 2007 hadde
landet 85 legar per 100 000 innbyggjarar. Totalt har landet med 170 millionar
innbyggjarar berre 945 sjukehus, 127 859 legar, 62 000 sjukepleiarar og 96 000
helsesystrer. 49 dollar blei brukt til helse per kapita i 2005. Styresmaktene
bidrog med 24,4 av dei totale helseutgiftene, medan resten blei dekt av
pasientane sjølve. Dette gjer at mange ikkje har råd til medisinar.

Rundt 19 % av pakistanarar og 30 % av barn under fem år er underernært.
Luftvegsinfeksjonar, magetarmkatarr, medfødde misdanningar, tuberkulose, malaria
og tyfodifeber er nokre av dei vanlegaste årsakene til sjukdom og død.

Det pakistanske utdanningssystemet byrjar med fem trinn i barneskule frå barna
er fem, deretter følgjer tre og fire trinn vidare utdanning. 66 % av barn (34 %
av jenter) gjekk på skule i 2000, men berre rundt halvparten fullfører.
Barneskulen er gratis, men ikkje obligatorisk. I tillegg til offentlege skular
finst religiøse koranskular der fattige elevar også kan få kost og losji. Landet
har også fleire katolskdrivne eliteskular.

Undervisingsspråket er som regel urdu medan dei fleste elevane har andre
førstespråk. I høgare utdanning bruker ein engelsk. Det er stor mangel på
lesekunne. I 2003 rekna UNESCO med at heile 70 % av kvinner, og 54 % av
befolkninga totalt, ikkje kunne lesa og skriva.

Det blir gjeve ut 270 dagsaviser i landet, dei største, som Daily Jang,
Nawa-i-Waqt og Daily Khabrain på urdu. Berre 2 % av innbyggjarane les engelske
aviser som Dawn og The News International, men mange av desse utgjer eliten i
landet. Pressefridomen kan vera avgrensa, og det blei drive førehandssensur
etter militærkuppet i 1977.

Statsdrive radio og fjernsyn utført av Pakistan Television Corporation (PTV) og
radioselskapet Pakistan Broadcasting Corporation, som sender på ei rekkje av
språka i landet. Frå 1990-talet blei det opna for private kanalar.

Transportnettverket er best utbygd i dei økonomiske kjerneområda, frå Karachi
ved kysten og nordover langs Indus. Vegnettet er nesten 198 000 km langt, rundt
halvparten er asfaltert. Vegane blir brukt av gåande, dyrekjerrer,
motorrickshaw, bilar og bussar. Den første motorvegen, M1 mellom Peshawar og
Islamabad, blei ferdig i 1997. Sidan har ein fått motorvegar mellom andre
viktige byar, som Lahore, Faisalabad og Hyderabad. Elles er Karakoram Highway,
ein fjellveg til Xinjiang-provinsen i Kina, eit vidkjend vegstykke. Landet har
over 8000 km jernbanelinje.

Karachi er ein viktig hamneby. Dei to hamnene her, Qasim- og Karachi-hamna, står
for 90 % av landet sin internasjonale handel. I 2005 blei det også opna ei ny
djupvasshamn i Gwadar i Balutsjistan. Det finst internasjonale flyplassar ved
Karachi, Rawalpindi/Islamabad, Lahore, Peshawar og Quetta. I tillegg til det
halvstatlege Pakistan International Airlines (PIA) finst det fire private
flyselskap og flyvåpenet sitt Shaheen Airlines.

Området som no utgjer Pakistan har teke imot kulturelle impulsar både frå aust
og vest, til dømes frå Sumer, det antikke Hellas, hinduiske og buddhistiske
Sør-Asia, Persia, Midt-Austen og Sentral-Asia. I dag har landet fleire særmerkte
kulturar, som panjabisk, kashmirsk, sindhi, pathansk og dardisk. Samstundes har
den nyskapte pakistanske staten prøvd å finna fram til eit felles nasjonalt og
muslimsk kulturuttrykk.

Induskulturen hadde sin eigen særmerkte arkitektur med planlagde gater og
innlagt vatn i hus av murstein bygde rundt innelukka gårdsplassar. Etter
induskulturen utvikla det seg ei ny blanding av greske og sørasiatiske, særleg
buddhistiske, tradisjonar. Desse fekk ei stordomstid under Gandharariket, truleg
staden der dei første buddhastatuane blei laga.

Etter innføringa av islam fekk arabisk og seinare persisk kultur mykje å seia,
og nådde eit høgdepunkt i mogulkulturen, som særleg er blitt kjende for arabisk
kalligrafi, miniatyrmåleri og majestetiske byggverk, som Badshahimoskéen eller
Lahore fort. Under kolonitida fortsette britane blandinga av austleg og vestleg
stil i byggverka dei laga. Etter sjølvstendet fann pakistanske arkitektar
inspirasjon i modernismen for landet sine nye monumentalbygg, som Mazar-e-Quaid
eller Minar-e-Pakistan.

Av kunsthandverk har landet særleg ein rik tekstiltradisjon, med vevnad, teppe
og broderi; lêr, metallarbeid i kopar, messing og sølv, og keramikk. Ei nyare
kunstform er køyretøydekorasjon, der bussar, rickshawar og lastebilar blir rikt
utstyrte og måla.

Nasjonaldrakten i landet som ofte blir brukt til dagleg av kvinner og menn er
salvar kamiz, lause bukser og ein lang tunika. Menn kan i tillegg bruka vest og
kvinner dekker som regel hovudet med ein dupatta.

Pakistansk mat er typisk fleire karri- eller linserettar serverte med ris eller
flate brød, som nan eller roti. Ein bruker mykje krydder og jogurt. Kjøt er
mykje meir vanleg her enn i indisk mat, og grilla kjøt er særs populært. Sidan
alkohol er forbode i islam drikk ein gjerne søte drikkar, som te, kehwa, faloda,
lassi, saft eller brus.

Ramadan er ein viktig månad i dette landet der rundt 95 % er muslimar.
Kveldsmåltidet medfører gjerne festleg lag, og avsluttinga id er ei stor høgtid.
Andre høgtider er maulid an nabi, profeten sin fødselsdag, frigjeringsnatta
shab-e-barat og, for sjiamuslimar, asjura.

Populære idrettar er polo og cricket, i tillegg til nasjonalidretten landhockey,
der Pakistan og India var leiande i 1980-åra. Ulike stader i landet finn ein
tradisjonelle idrettar som buzkashi (plukka dyr frå hesteryggen), drakekamp,
lagspela kabaddi og gilli-danda og bryting som kusjti og malakhra. Fotball har
aukande utbreiing.

Dei ulike pakistanske språka har kvar sine litterære tradisjonar. Dikting står
høgt, med diktformer frå persisk, gjerne på urdu, som dei mest verdsette. Innan
både litteratur og musikk finn ein påverknader frå sufismen.

Ghazalsong og qawwali er populære tradisjonelle musikkformer, og likner
nordindisk hindustanimusikk. Nyare former er filmmusikk og pop på urdu og
panjabi.

Landet har ei rekkje ulike folkedansar, til dømes bhangra og luddi frå Panjab,
attan og khattakk frå nordvest, jhumar og lewa frå sørvest og ho jamalo frå
Sindh.

Pakistan har også fleire teatertradisjonar. Dei byggjer på hinduiske soger,
vestleg drama, og på dagleglivet gjennom folketeater. Landet har også ein
filmindustri på fleire språk, men denne har lenge vore i motvind gjennom eit
strengt lovverk, konkurranse frå den større indiske filmindustrien (hovudsakleg
hindifilmar).



https://nn.wikipedia.org/wiki/P%C3%A5ske

Påska (gjennom gresk Πάσχα og arameisk פַּסְחָא [pasḥā] frå hebr. פֶּסַח
[pesaḥ], ‘passering’) er den viktigaste av dei kristne høgtidene, og blir
markert til minne om Jesu Kristi død og oppstode. I forkant av påska kjem
fastetida og den stille veka, og etter påskesundag kjem påsketida, som varar
fram til pinse. I tillegg til den kristne tydinga har høgtida òg innslag frå
jødisk pesah, som lammemiddag; frå heidensk tru, som påskeegg; og frå
hovudsakleg verdsleg kultur, som påskekrim og påsketur i fjellet.

Gulfargen er knytt til påska, kanskje sidan det er fargen til sola, kyllingar og
eggeplomma. Dei gule påskeliljene blomstrar vanlegvis ved påsketider, og er
blitt eit anna symbol på påska.

Ordet «påske» er ei forvansking av namnet på den jødiske høgtida pesah. Utanom
Skandinavia blir namn avleidde av det hebraiske namnet bruka på nederlandsk og
på dei fleste romanske språka. På tysk og engelsk brukar ein oftast det
førkristne namnet «Ostern» (tysk) eller «Easter» (engelsk).

Opptakta til feiringa av påske byrjar med palmesundag, og held fram med
stilleveka der ein markerer skjærtorsdag og langfredag. Desse dagane er til
minne om Kristi liding og markeringa ber i dei fleste kyrkjer framleis preg av
den enkle liturgien frå fastetida. I Den katolske kyrkja blir statuar og bilete
dekte til, og det blir ikkje ringt med kyrkjeklokkene. Det er óg særs lite
dekorasjonar i kyrkjene mellom skjærtorsdag og påskeaftan.

Skjærtorsdagen er heilagdag i Noreg og Danmark, men er arbeidsdag i dei fleste
andre landa. Dagen vert feira til minne om det siste måltidet til Jesus og
læresveinane, og dette vert markert med gudstenester med nattverd. Nokre held òg
fotvasking til minne om fotvaskinga som har gjeve dagen namn.

Langfredagen er av dei stillaste dagane i året, og det set òg eit preg på
gudstenesta. Alterlysa vert ikkje tent, pynten er ofte borte frå alteret,
musikken er avdempa. I gudstenesta vert Jesu liingshistorie lesen, ei lang og
dramatisk forteljing.

Mange stader har folk krossvandringar der dei minnest Jesu vandring til Golgata,
samtidig som dei bed for dagsaktuelle emne. Men i luthersk tradisjon er all
langfredagsmarkering avdempa - noko som står i sterk motsetning til den meir
dramatiske langfredagsmarkeringa i sørlege, katolske stròk.

Påskeaftan er laurdagen før påskedag. Tradisjonelt er det ein dag der ein ikkje
har liturgiske handlingar; i både katolsk og ortodoks tradisjon er denne dagen
føreskriven som ein dag utan liturgi. Ein seier gjerne at påskeaftan er den
dagen då kyrkja står samla i sorg ved Kristus si grav.

Påskevaka, eller påskevigilia, er starten på sjølve påskefeiringa. Ho blir
gjerne feira som ein påskenattsmesse kring midnatt på påskeaftan, eller
tidlegast etter solefall. Ein bruker i den kyrkjelege tradisjonen ofte den gamle
definisjonen på eit døger som ein finn i jødisk liturgi, nemleg frå solefall til
solefall. Det vil seie at det uansett er på sundagen ein byrjar feiringa,
uavhengig av det verdslege døgeret sin gang.

I vestleg tradisjon er det tradisjon for at liturgien byrjar med tenning av
påskelyset, som er eit symbol på Kristus; han kalla seg «Verda sitt lys».
Liturgien står i kontrast til den som har vore dei føregåande dagane; kyrkjene
er no pynta, prestane har gjerne på seg dei flottaste messekleda og korsongen er
lovsong i staden for dei meir neddempa salmane som blir bruka i fasta og den
stille veka. Det er òg tradisjon for å lese Påskelovsongen, ein høgtideleg
proklamasjon av påskeunderet.

I den protestantiske kyrkja feirar dei oftast ikkje påskevigilie, men i dei
seinare åra er det òg i desse kyrkjelydane vorte stadig meir vanleg med ei
gudsteneste påskenatt.

På påskedagen held feiringa av Kristi oppstode fram på morgonen og denne dagen
innleier i tradisjonelt ein oktav, det vil seie ein åttedagarsperiode der alle
dagar liturgisk sett blir rekna som festdagar på lik line med sundagar.

Påskedagen er halden som den fremste høgtidsdagen i den kristne kyrkja. I mange
land held dei òg andre påskedag som heilagdag. Tredje påskedag var heilagdag i
Danmark og Noreg fram til 1771, og heldt som «halvhelg» lang tid etter dette.

Den kristne påskefeiringa fell saman med ein gammal heidensk tradisjon om å
feira vårjamndøgeret og eit nytt jordbruksår. For å sikra grøde hadde ein mange
skikkar der ein brukte symbol for livskraft. Ein brukte mellom anna egg, til
dømes til å grava ned i jorda eller som gåver mellom ungdom. Desse er blitt til
vår tids dekorerte eller godterifylde påskeegg

I Tyskland blei egga forbunde med påskeharen; det vart sagt at han ein gong om
året kunne leggja egg, og det var i påska.

Nye klede er eit symbol på fornying, noko påska er på mange plan. I
engelsktalande land finst ein langvarig tradisjon for å få nye klede til påske.
Shakespeare nemner han i Romeo og Julie Å ta på nye klede til påske var rekna
som lukkebringande. Etterkvart gjekk skikken over til å gjelda ein hatt som blei
kjøpt eller pynta til påske. Denne skikken er omtalt i songen «Easter parade» av
Irving Berlin. Skikken er etterkvart gått ut av bruk, slik at berre særs gamle
og særs unge bruker ny påskehatt, eller Easter bonnet. I staden er det vanleg
for ungar i barnehagar og småskular å pynta spesielle hattar med påskepynt.

I Noreg er det ganske vanleg å nytta påskeferien til å dra på fjellet for å nyta
snøen og sola. Dette kan ha samanheng med ein tradisjon om å sjå på sola frå ein
fjelltopp påskemorgon. Ein meinte nemleg at sola dansa på denne dagen, i glede
over at Jesus var stått opp igjen. Denne skikken kan òg ha både jødiske og
heidenske røter:

I jødedommen er pesah frå Toráen av forbunde med ofringa av påskelammet på
Tempelhøgda. Denne ofringa skjer ikkje i våre dagar sidan Tempelet i Jerusalem
ikkje står og er i det meste av jødedommen erstatta med lesinga av
påskeforteljinga under påskemåltidet. Samaritanarane feirar framleis pesah med
ofring av påskelam på Gerizím-fjellet.

Dei moglege røtene i åsatrua heng saman med at sola på denne tida av våren
varmar meir enn om vinteren. Sjølv om vi ikkje veit heilt sikkert om det var
nokon slik skikk, så er ein fjelltur for å sjå sola stå opp ein rimeleg
konsekvens av dette. Ein skikk som er meir direkte knytt til soldyrking og ein
tidlegare offerkult, er den gamle norske skikken å smørje smør på ein stein og
sjå at sola «et» smøret.

Eit anna moderne påskefenomen er påskekrimmen, det vil seia ein tradisjon for å
lesa kriminalromanar eller senda ein kriminalserie på fjernsynet i påskeveka.

For reindriftsamane fell påska og starten på reinsdyrtrekket til kysten saman,
og høgtida er derfor blitt til ei sosial samlingstid der ein gjerne legg
giftarmål, selskap og konkurransar.

Dei første kristne feira påska slik ho vart tidfesta etter den jødiske
kalenderen. Etter denne kalenderen kunne påskedagen falle på ein kvar vekedag,
slik at dei kunne komme til å feire Jesu oppstode på ein fredag. Rundt år 160
e.Kr. byrja difor dei kristne i Roma å feire påskedagen første søndagen etter
den jødiske påskeaftan. Men praksisen var ulik inntil kyrkjemøtet i Nikea i 325
fastsette at påskedagen heller skulle feirast første søndagen etter første
fullmåne etter vårjamndøgn (her: 21. mars).



https://nn.wikipedia.org/wiki/Nasjonaldag

Ein nasjonaldag er ein særskild dag som vert feira av eit folk kvart år, og er
gjerne meint å styrka dei nasjonale kjenslene til folkegruppa eller staten dei
er del av. Kvart land i verda har éin nasjonaldag, somme har fleire. Som regel
blir dagen feira på den same datoen kvart år, men nokre land har flyttbare
nasjonaldagar.

Dagen blir ofte feira til minne om ei spesiell hending, i mange tilfelle noko
som har med sjølvstende eller frigjering frå eit anna land å gjera. I Noreg blir
nasjonaldagen feira den 17. mai til minne om grunnlova som vart underteikna på
Eidsvoll på denne dagen i 1814. India feirar både dagen landet fekk sjølvstende,
den 15. august, og ein grunnlov, den 26. januar. Jamaica feirar nasjonaldagen
sin den første måndagen i august kvart år, ettersom 6. august 1962, då landet
fekk sjølvstende frå Storbritannia, var ein slik måndag.

Andre hendingar ein kan feira som nasjonaldag er statsleiaren sin fødselsdag, ei
viktig historisk hending, som ein siger i eit slag, eller ein nedarva tradisjon
som er felles for folket som feirar nasjonaldag. Thailand feirar til dømes
nasjonaldagen sin på kongen sin fødselsdag; den franske nasjonaldagen 14. juli
er til minne om storminga av Bastillen og symboliserer starten på den franske
republikken, medan England feirar nasjonalhelgenen sin, Georg, den 23. april.

Ein nasjonaldag er som regel ein offentleg høgtidsdag i landet som feirar han,
og er gjerne òg ein flaggdag. I mange land samlar folk seg til fest, paradar
eller talar. Nokre land, som USA og Frankrike, markerer dagen med fyrverkeri.

Det er stor forskjell på kor mykje nasjonaldagen blir feira i ulike land. I
Noreg deltek nesten så godt som heile folket i feiringa, medan nasjonaldagen i
dei ulike britiske landa er mindre overveldande, kanskje fordi ein ikkje har ein
ein felles helgen for heile landet, eller fordi ein vil unngå å støyta
minoritetar.



https://nn.wikipedia.org/wiki/Lyn

Lyn er ei kraftig naturleg elektrostatisk utlading som oppstår i torevêr. Den
elektriske utladinga er etterfølgd av eit skarpt synleg lys og andre former for
elektromagnetisk stråling. Den elektriske straumen som strøymer gjennom
utladingskanalen varmar raskt opp lufta til plasma og utvidar lufta. Dette fører
til ei akustisk sjokkbølgje i atmosfæren som ein høyrer som torebrak.

Under tidlege elektrisitetseksperiment med leidenflasker og andre instrument
fann fleire forskarar ut at småskala gnistar hadde visse fellestrekk med lyn.
Benjamin Franklin fann opp lynavleiaren då han prøvde å teste denne teorien ved
å bruke eit spir han hadde sett opp i Philadelphia. Medan han venta på at spiret
skulle bli ferdig gjorde Thomas-François Dalibard og De Lors same eksperimentet
i Marly i Frankrike, seinare kjend som Philadelphia-eksperimentet. Franklin får
vanlegvis æra, sidan det var han som føreslo eksperimentet.
Franklin-eksperimentet er slik:

Medan han venta på at spiret skulle bli ferdig, fekk han idéen om å bruke ein
flygande lekam, som ein flygande drake, i staden for. Under eit torevêr i juni
1752 prøvde han draken med sonen sin som assistent. Han festa sin ende av tråden
til ein nøkkel og batt den til ein stolpe med silketråd. Etter ei stund merka
Franklin at lause fibrar på tråden stakk ut til alle kantar. Han tok då handa si
bort til nøkkelen og ein gneist oppstod mellom handa og nøkkelen. Regnet som kom
i samband med torevêret gjorde tråden våt og straumførande.

Omtalar om eksperimentet spreidde seg og fleire prøvde å gjenskape det.
Eksperiment som involverer lyn er derimot alltid risikable og fleire av desse
eksperimenta førte til dødsfall. Den mest kjende av desse var professor George
Richmann i St. Petersburg i Russland. Han sette opp eit eksperiment liknande det
Franklin hadde gjort. Medan han heldt på med eksperimentet oppstod det eit
kulelyn som trefte hovudet til professoren og drap han.

Ei utlading, eller eit førarlyn med ionisert luft, går frå eit negativt ladd
område i ei toresky og nedover i fleire kjappe hopp, opp til 50 m lange. På
vegen ned kan førarlynet delast opp i fleire mindre kanalar, og det tar fleire
hundre millisekund før førarlynet kjem ned til bakken. Den innleiande fasen
inneber relativt svak elektrisk straum (ti til eit par hundre ampere), og
førarlynet er nesten usynleg samanlikna med straumpulsane som kjem seinare. Når
førarlynet nesten er nede ved bakken, vil ein eller fleire mindre utladingar
(kalla fangladingar) stige frå høge, jorda lekamar i nærleiken på grunn av det
kraftige elektriske feltet som oppstår i samband med det innkomande førarlynet.

Når ein av desse fangladingane møter førarlynet på veg ned frå skya blir kretsen
lukka og sjølve hovudlynet blir utløyst. Hovudlynet går gjennom lufta med 10 %
av lyset sin snøggleik (30 millionar m/s) og den maksimale straumen varer nokre
mikrosekund. Etter straummaksimumet minkar straumen gradvis i løpet av ti til
eit par hundre mikrosekund.

Den første prosessen i å generere lyn er utstrøyming av ladde partiklar frå sola
i det som blir kalla solvinden. Jorda blir elektrisk ladd i dei ytre
atmosfærelaga av desse partiklane, særleg i ionosfæren. Desse ladingane vil
prøve å nøytralisere seg sjølv ved å nå ned til overflata, og kan hjelpe til med
å separere positive og negative ladingsberarar i ei sky eller i lufta og på den
måten hjelpe til å få danna lyn.

Ein anna teori er at motsette ladingar blir driven frå kvarandre av
polariseringsmekansimar og at energien lagar eit elektrisk felt mellom dei. Det
verkar som om elektrifisering av skyer krev kraftige oppoverretta luftrørsler
som lyfter vassdropar oppover slik at dei blir underkjølte med temperaturar
mellom -10 og -20 °C. Desse kolliderer med iskrystallar og dannar ein mjuk
blanding av is og vatn kalla sprø hagl. Kollisjonen fører til at litt positiv
lading blir overført til iskrystallen, og litt negativ lading til det sprø
haglet. Den stigande luftstraumen tar dei lettare iskrystallane med seg oppover
slik at skytoppen får aukande positiv lading. Dei tyngre negativt ladde hagla
fell mot midten og dei lågare områda av skya og byggjer opp negativ lading her.
Fråskiljinga av ladingar held fram til det elektriske potensialet blir stort nok
til at det oppstår ei utlading i form av eit lyn.

Ein har oppdaga dei siste 15 åra at det blant lynprosessane er ein mekanisme som
kan generere gammastrålar. Desse forlet atmosfæren og er observert av romfartøy.
I 1994 blei desse gammastrålane (Terrestrial Gamma-Ray Flashes, TGF)
tilfeldigvis observert av NASA, og i 1996 blei gammastrålane observert i samband
med eitt individuelt lynnedslag. Vidare forsking har vist at desse gammastrålane
har høgare energi enn gammastrålane som kjem frå sola. Etter å ha overvaka
Karibia i fire månader i 2004 oppdaga forskarar at gammastrålane måtte kome frå
innsida av toreskyene. Overraskande nok viste det seg òg at gammastrålane
oppstår 1,24 millisekund før lynnedslaget, men dette kan ha vore på grunn av
unøyaktige klokker i romfartøyet som observerte gammastrålane. Seinare målingar
har vist at strålane kjem 1-3 ms etter lynnedslaget, og indikerer med det at
strålane kjem som eit resultat av lynnedslaget, og truleg oppstår mykje høgare i
atmosfæren, kanskje fleire titals km over toreskya der gammastrålane kan forlate
den svært tynne atmosfæren utan å bli absorbert.

Ein teori sett fram av Alex Gurevich frå Lebedev Fysisk Institutt i 1992
foreslår at lynnedslag blir utløyst av kosmisk stråling som ioniserer atom.
Dette frigjev elektron som blir aksellerert i det elektriske feltet, ioniserer
andre luftmolekyl og gjer lufta straumførande. Dette fører så til eit
lynnedslag.

Lyn kan òg oppstå frå oskeskyer i samband med vulkanutbrot eller frå kraftige
skogbrannar der støvpartiklar skapar statisk elektrisitet.

Eit gjennomsnittleg negativt lyn har vanlegvis 30 til 40 kiloampere (kA), men
enkelte lyn kan ha opp til 120 kA og overfører ei lading på 5 coulomb og 500
megajoule (nok til å gje lys til ei lyspære på 100 watt i 2 månader). Desse
lyneigenskapane kan derimot variere frå stad til stad, avhengig av samansetninga
i jordoverflata og lufta i atmosfæren. Dette vil igjen påverke både utsjånaden
av lynet og korleis torebraka kan høyrast ut.

Positive lyn utgjer om lag 5 % av alle lyn. Det skjer når førarlynet blir danna
i den positivt ladde delen av skytoppen, og fører til at negative fangladingar
går opp frå overflata. Dette skapar ei positiv utlading mot overflata. Forsking
etter at desse lyna blei oppdaga på 1970-talet har vist at desse lynnedslaga
typisk er seks til ti gonger kraftigare enn negative lyn, og varer om lag ti
gonger så lenge. I tillegg kan dei slå ned fleire titals kilometer frå sjølve
skya. Spenningsskilnaden for positive lyn er mykje større enn for negative sidan
lynet må gå ein mykje lenger avstand (frå øvre del av skya) ned mot overflata.
Under eit positivt lynnedslag blir det generert ELF (ekstremt låge frekvensar)
og VLF (veldig låge frekvensar) radiobølgjer.

Sidan positive lyn er kraftigare er dei òg farlegare. Fly i dag blir ikkje laga
for å kunne motstå slike lyn sidan desse lyna ikkje var kjend då standarden blei
sett og fordi faren ikkje var kjend før eit glidefly blei råka i 1999. Ein trur
òg at eit positivt lyn var årsaka til at eit Boeing 707 fly eksploderte og
styrta i USA i 1963.

Ein har vist at positive lyn har utløyst lyn i øvre del av troposfæren, noko som
skjer oftare om vinteren og når eit torevêr går mot slutten.

Eit vanleg positivt lyn kan innehalda straum opp til 300 kiloampere (om lag ti
gonger så mykje straum som eit negativt lyn), overføre opp til 300 coulomb, ha
ein potensialskilnad på opp til 1 gigavolt, og vare i fleire hundre millisekund
med ein utladingsenergi på opp til 3x1011joule.

Perlesnorlyn er ei sjeldan form for lyn som ser ut som ei rekkje samankjeda
lyspunkt og minnar om eit perlekjede. Det er truleg ei overgangsform mellom
vanleg lyn og kulelyn.

Kulelyn er skildra som ei svevande opplyst kule i samband med torevêr. Dei kan
flytte seg raskt eller seint eller stå nesten heilt i ro. Nokre lagar ein
kvesande lyd, andre sprakande, medan andre igjen er heilt lydlause. Enkelte har
gått gjennom vindauge og nokre har forsvunne med eit stort smell. Mange
augevitne har observert kulelyn, men sjeldan, og kanskje aldri, av meteorologar.

Typisk diameter på eit kulelyn er 20-30 cm, men det skal ha vore observert
kulelyn som har vore fleire meter i diameter. Eit bilete som blei vist i
Transaction of the Royal Society viser eit kulelyn som er om lag 1 m i diameter.
Ein har observert kulelyn i samband med tornadoar, og dei har delt seg opp i to
eller fleire kuler og gått saman igjen.

Ein teori som tar omsyn til mange av desse eigenskapane omhandlar forbrenning i
område med låg fart i sfæriske virvlar etter nedbryting av naturlege virvlar.
Ein annan teori er at kulelyn er bygd opp av plasma, men plasma skal i
utgangspunktet vere så varm at dei skulle ha stige rett til vers i stor fart.

St. Elms eld kan oppstå i samband med torevêr. Når spenninga mellom bakken og
skya er stor nok til å rive molekyla i lufta frå kvarandre blir gassane i lufta
omforma til plasma. Plasma er ein god leiar av elektrisitet og gjev frå seg
fluorescerande grønt, blått eller fiolett lys i vanleg luft (plasma frå andre
gassar gjev andre fargar). Fenomenet oppstår oftast på skarpe lekamar som stikk
opp frå bakken, t.d. skipsmaster og flaggstenger. Ofte kan dei sjå ut som
kulelyn, men det er ikkje det same.

Høgt over cumulnimbusskyer kan det oppstå elektriske utladingar (på engelsk
kalla sprites som tyder 'andar'). Dei ser ut som lysande raud-oransje
neon-liknande glimt, varer lengre enn vanlege utladingar i den lågare
stratosfæren, og oppstår som regel i samband med positive lyn mellom sky og
bakke. Dei kan dannast opp til 50 km frå lynnedslaget og opp til 100 millisekund
seinare. Som regel oppstår dei i grupper på to eller fleire samtidige vertikale
utladingar og vanlegvis strekker dei seg 65 til 75 km over jordoverflata. Ofte
kan ein først sjå ein «halo», som oppstår som følgje av oppvarming og ionisering
av lufta mindre enn 1 millisekund før lysfenomenet. Ei forklaring på fenomenet
kan vere ei nøytralisering av oppsamla lading frå Jorda som tar til seg
partiklar frå solvinden

Blå jettar skyt ut frå toppen av cumulonimbusskyer i torevêr til dei lågare
nivåa av ionosfæren 40-50 km over jorda. Dei er lysare enn andane, og har ein
blå farge. Eit romfartøy som passerte over Australia festa fenomenet til film i
1989. Fenomenet kan kanskje oppstå på grunn av potensialskilnadar i den øvre
atmosfæren skapt av ladingar i solvinden.

Alvar (elves på engelsk som står for Emissions of Light and Very Low Frequency
Perturbations from Electromagnetic Pules Sources) er flate, svakt lysande ringar
på om lag 400 km i diameter som varer om lag eit millisekund. Dei oppstår i
ionosfæren, 100 km over torevêr. Ein har vore usikkert på fargen, men trur no at
fenomenet har ein raudaktig farge. Alvar blei først observert frå eit romfartøy
i 1990. Det engelske namnet refererer til prosessen som skapar lyset, som er
magnetisering av nitrogenmolekyl på grunn av elektron som kolliderer.

Forskarar har spekulert på om slike lyn i den øvre atmosfæren spelar ei rolle i
danninga av ozonlaget. Men dei kan òg kome av potensialskilnadar som kjem av
straum frå ozonlaget.

Ein har fleire gongar observert menneskeskapte lyn. Eit lyn slo ned i Apollo 12
like etter den tok av. Lyn har òg oppstått som følgje av termonukleære
eksplosjonar. Ein har òg skapt lyn ved å sende rakettar med ståltrå hengande
etter inn i toreskyer. Desse lyna er som regel veldig rette.

Kraftige vulkanutbrot, som spyr ut gassar og faste lekamar høgt opp i
atmosfæren, kan skape lynnedslag. Dette fenomenet blei dokumentert av Plinius
den eldre under utbrotet til Vesuv i år 79 e.kr.

Lyn krev elektrisk nedbryting av gass, slik at den kan ikkje oppstå visuelt i
vakum. Men ein har observert lyn i atmosfæren til andre planetar, som Venus og
Jupiter. Lyn på Jupiter er estimert til å vere 100 gonger kraftigare enn på
Jorda, men oppstår femten gonger sjeldnare. Lyn på Venus er derimot meir
diskutabelt. Det sovjetiske Veneraprosjektet og det amerikanske Pionerprosjektet
fanga opp signal som tydde på at det kunne vere lyn i den øvre atmosfæren, men
Cassini-Huygens romsonden som fauk forbi Venus på veg til Saturn fann ingen
slike signal.

Lyn oppstår som oftast i samband med torevêr. Menneske har blitt treft lyn
fleire kilometer unna torevêr, så er ein på utsette plassar er det viktig å kome
seg til tryggare stader når eit torevêr nærmar seg. Det er blitt sagt at det
finst trygge plassar utandørs, men det er det eigentleg ikkje. Ein av dei beste
plassane er inni ein bil (som verkar som eit slags Faradaybur. Ein tilrår
derimot folk å halde seg unna metallkomponentar inne i bilen (nøklar i tenninga
t.d.)

Ein har fleire lekamar, som lynavleiar, som blir brukt for å unngå skadar av lyn
ved å leie lyna i andre retningar.

I eit direkte treff går den elektriske ladinga inn i offeret først. Intuitivt
skulle ein tru at dette var svært skadeleg for offeret, men visst den elektriske
motstanden i huda til offeret er stor nok, vil straumen gå på utsida av huda
eller kleda og ned i bakken. Dette kan medføre overraskande små skadar. Lyn kan
av og til gå frå ein lekam og inn i eit menneske (med lågare straummotstand) på
veg ned til bakken. Lyn som treffer bakken i nærleiken av eit offer, og som
dermed får mykje straum i seg (t.d. gjennom føtene) på grunn av stor
spenningskilnad i jorda kan føre til store skadar.

Dei mest kritiske skadane er på krinsløpssystem, lungene og
sentralnervesystemet. Mange offer får hjartestans og vil ikkje overleve utan
hjelp i løpet av kort tid. Andre får hjarteinfarkt eller
hjarterytmeforstyrringar, som begge kan få dødeleg utfall. Den intense varmen
frå eit lynnedslag kan brenne huda og føre til lungeskadar. Brystet kan òg bli
øydelagt ved den mekaniske krafta frå lufta som raskt utvidar seg. Både den
elektriske og mekaniske krafta kan føre til at offeret mistar medvitet, som er
vanleg etter eit lynnedslag. Amnesi og forvirring er òg vanlege verknader etter
å ha blitt treft av lyn. Trommehinna kan bli øydelagt i tillegg til at ein kan
utvikle grå stær, av og til fleire år etter hendinga.

Lyn fører ofte til brennemerker på huda som blir kalla Lichtenberg-figurar
(eller lynblomar) og kan vare i timar eller dagar. Ein trur dei oppstår som
følgje av at små blodårer under huda blir øydelagt enten av straumen ellers
sjokkbølgja.

Av og til kan ein få spektakulære og uventa skadar av lyn. Varme lyn (med stor
straumstyrke) kan vare i fleire sekundar og frigje enorme energimengder og
smelte eller karbonisere store lekamar. Eit døme er ein isolator som blei
øydelagt i kjellaren på ei 250 m høg radiomast i Orlunda i Sverige, og førte til
at masta kollapsa.

Tre blir ofte treft av lyn. Kvae er dårlege straumleiarar og straummotstanden
fører til at kvaa blir varma opp eksplosivt, fordampar og sprenger seg ut av
barken på treet. Dette fører ofte til eit vertikalt arr i trestamma. Viss skaden
er stor nok kan det òg øydelegge treet eller treet kan eksplodere. Det er vanleg
å tru at eit tre som står aleine oftare vil bli treft av lynet, men i enkelte
skogområde kan ein sjå arr etter lyn på nesten alle tre.

Eik er det treet som oftast blir treft av lyn. Det har røter som går djupt ned i
bakken, og har vassfylte celler som går opp langs heile stamma. Desse to
eigenskapane gjer at treet er betre jorda og har høgare straumleiingsevne enn
tre med grunnare røter og lukka celler.



https://nn.wikipedia.org/wiki/Lyd

Lyd eller ljod er variasjon i lydtrykket i eit komprimerbart medium, slik som
gass, væsker eller fast stoff. Lyd spreier seg frå kjelda som var opphavet til
vibrasjonane som bølgjer, med ein fart som er avhengig av mediet og
temperaturen. I luft vil lyd spreie seg med ein fart på om lag 340 m/s ved 15
gradar celcius.

Læra om lyd blir kalla akustikk, og læra om korleis lyd blir fanga opp av øyret
og vidare oppfatta av hjernen kallar ein psykoakustikk.

Lydbølger er sett saman av fleire frekvenskomponentar (som ein kan finna ved
hjelp av Fourieranalyse). Bølgelengda λ {\displaystyle \lambda } til ein
frekvenskomponent er avstanden mellom to toppar i lydbølgja og er relatert til
lydhastigheita c og frekvensen f som:

Ei lydbølgje som som berre har ein frekvenskomponent er ei rein tone. Musikk,
tale, støy, osb. er sett saman av fleire frekvenskomponentar.
Frekvenskomponentar som er harmonisk relaterte til grunnkomponenten, dvs. med
frekvens som er multiple av grunnkomponenten, vert kalla overtonar.

Lydtrykk er det same som amplitude til dei dynamiske endringane rundt det
statiske lufttrykket og har eininga Pascal (Pa). For små lydtrykk er mediet
tilnærma lineært og ein kan definera ein akustisk impedanse som forholdet mellom
lydtrykk og akustisk parikkelhastigheit.

Eit lydtrykk på 20 μPa tilsvarar med andre ord null dB. Om lydtrykknivået vert
auka med 20 dB inneber dette ei tidobling av lydtrykket. Følsamheita til øret er
tilnærma logaritmisk, slik at ei endring i lydtrykket frå 10 Pa til 100 Pa vert
oppfatta som like stor som ei endring frå 1 Pa til 10 Pa. Det høver difor svært
godt å nytta dB innan akustikken.

Det statiske atmosfæretrykket varierer noko, men for å ha ein typisk veri å
samanlikna med har ein definert eit såkalla standard atmosfæretrykk på 101325
Pa. Dette tilsvarar difor maksimalverdien til amplituden til trykkvariasjonane.
Maksimalt lydtrykknivå vert difor

Eit menneske på ca 20 år kan høyre frekvensar mellom ca 20 og 20000 Hz, men
nokre barn kan høyre lyd over 20000 Hz. Frekvensar lågare enn 20 Hz blir kalla
infralyd, medan frekvensar over 20 kHz vert kalla ultralyd. Med alderen minkar
evna til å høyre høge frekvensar. Sjølv om øyret ikkje kan oppfatte infralyd
direkte, så vil ein ofte kunne føle infralyd som vibrasjonar. Øyret er mest
følsamt i området rundt 3500 Hz. Høgare eller lågare frekvensar vil difor
oppfattast som svakare, sjølv om lydtrykket er det same.

Den lågaste lydtrykket eit gjennomsnittsmeneske kan høyre er om lag 20 μPa
(2·10-5 N/m2), som svarar til 0 dB. Ei øvre grense er vanskelegare å definere,
men det ligg ein såkalla «smerteterskel» ein plass mellom 120 og 130 dB.
Lydtrykknivå over 80 dB kan vere skadelege over lang tid. Lydtrykknivå over 120
dB er skadelege, sjølv ved kort eksponering.



https://nn.wikipedia.org/wiki/Lastebil

Lastebil er eit køyretøy som vert nytta til transport av ulike typar gods, som
trekkvogn, eller som basis for ymse typar påbygg. Dei vert produserte i mange
ulike storleikar og utførslar, nokre har ope lasteplan, andre har eit lukka
skap, nokre har ikkje lasteplan, men vert nytta som trekkvogn.

Lastebilar spelar ein sentral rolle i dagens samfunn. Dei vert nytta for å
transportera alt frå råvarer som mat og tømmer til post, drivstoff,
bygningsmateriale, personbilar, ulike maskinar og så vidare. Langs kysten kan
varer transporterast med fraktbåtar og i innlandet med jarnbane, men der det
korkje er hamn eller jarnbane er lastebilar einaste praktiske alternativet.
Lastebilar har òg den føremonen at varene kan transporterast frå dør til dør
utan omlasting.

I Noreg skil Statens vegvesen mellom «klasse C1 (lett lastebil)» og «klasse C
(lastebil)» (òg kalla «tung lastebil»), der lette lastebilar har tillaten
totalmasse mellom 3500 og 7500 kg og tunge lastebilar har tillaten totalmasse på
over 7500 kg. For å føra lastebil krevst det førarkort klasse C og for lett
lastebil klasse C1. For å føra lastebil og lett lastebil med tilhengar over 750
kg krevst det førarkort klasse CE respektiv C1E.

Lastebilar er bygde på ei stålramme, sett saman av to langsgåande U-bjelkar, som
vert heldt saman av fleire tverrbjelkar. Akslane er festa til ramma med blad-
eller luftfjører og støytdemparar. Ramma er ikkje heilt stiv, men kan vri seg
etter underlaget. Både ramma og fjørene er slik med på å ta opp ujamnheiter i
vegen. Dei alle fleste lastebilane har stive akslingar og det er utstyrte med
blad- eller luftfjører. Luftfjører vert meir og meir vanleg, spesielt på
trekkvogner og bilar med trippelboggi.

Motoren er plasser i framkant av ramma, enten framom eller under hytta. Når
motoren er plasser framom hytta vert bilen kalla «snutebil» eller «normalbygd»
og når hytta står over motoren vert han kalla «frambygd» eller «bulldog».
Tidlegare var snutebilar mest vanlege, men i dag er bulldogbilar mest utbreidd.
På bulldogbilar kan ein større del av totallengda nyttast for last enn på
snutebilar. Når hytta står over motoren sit førarane høgare og har noko betre
sikt enn på snutebilar. Bulldogbilar har tippbart førarhus, slik at det er
mogeleg å koma til motoren for reparasjon og ettersyn. Snutebilar er noko
billigare å produsera og der ein ikkje har bruk for langt lasteplan vert
snutebilar framleis nytta. Typiske døme er dumperbilar, der lasta har så stor
tettleik at ein ikkje treng så stor lengd på dumparkassen. I Nord-Amerika er
snutebilar framleis utbreidde, noko som heng saman med at ein der stort sett
nyttar trekkvogn med semitrailer og at lengdeavgrensninga gjeld for
semitrailerar, ikkje for heile vogntoget . Ein taper difor ikkje noko på å nytta
lange snutebilar som trekkvogner. Lokal tradisjon spelar òg ein viss rolle.

Lastebilar kan ha enkel bakaksel eller boggi og det er som oftast tvillinghjul
på begge akslane. På grunn av at myndigheitene set grenser for aksellasten er
lastebilar ofte utstyrte med boggi og i nokre tilfelle kan det vera montert ein
aksling med enkle løpehjul framom boggien («pusherboggi»), og/eller rett bak
framakselen. I det siste tilfelle er løpehjula mekanisk eller hydrauliskt
tvangsstyrte. Løpehjula er som oftast utstyrte med luftfjøring.

Så godt som alle moderne lastebilar er utstyrte med dieselmotor, som har større
verkningsgrad enn forgassarmotorar og difor er meir økonomiske. Dieselmotorar
har dessutan betre seigdragingseigenskapar enn forgassarmotorar. Moderne
lastebilmotorar har ofte ei etter måten flat dreiemomentkurve som strekkjer seg
over eit stort turtalsområde, noko som fører til at ein ikkje treng å gira så
ofte. Lastebilmotorar kan ha frå fire til tolv sylindrar, men seks og åtte
sylindrar er mest utbreidd. Motorar med opp til seks sylindrar er vanlegvis
rekkjemotorar, medan åtte- , ti- og tolvsylindra motorar er V-motorar. Det
vanlege er firetaktsmotorar, men nokre produsentar, som til dømes Krupp, har
nytta totaktsmotorar. Totakts dieselmotorar har ikkje like stort dreiemoment ved
låge turtal som firetakts dieselmotorar, så ein lyt gira oftare.

Dei aller fleste lastebilmotorane er væskekjølte, men nokre produsentar, som til
dømes Magerius-Deutz, har nytta luftkjølte motorar. Dei største motorane kan ha
ei effekt på over 500 kW (700 hk) og eit dreiemoment på 3500 Nm

Lastebilmotorar er vanlegvis utstyrte med turboladarar, som er ein kompressor
driven av ein eksosdriven turbin. Kompressorhjulet står på same aksling som
turbinhjulet og roterer med høgt turtal: frå 90 000 o/min og oppover.
Turbolading gjer at innsugingslufta får overtrykk, noko som gjer at eksosen vert
spyla ut or sylinderen[treng kjelde], samstundes som fyllingsgraden vert betre.
Ettersom sylinderen inneheld meir luft inneheld han òg meir oksygen, slik at det
kan sprøytast inn meir drivstoff, som i sin tur aukar effekten. Nokre
lastebilmotorar er òg utstyrte med ladeluftkjølarar, som kjøler ned
innsugingslufta før ho når sylinderen. Etter som volumet til luft er
proporsjonal med temperaturen (sjå gasskonstant) aukar luftmengda (luftmassen) i
sylinderen når lufta vart avkjølt.

Dei fleste europeiske lastebilprodusentane nyttar sine eigne motorar, medan
nordamerikanske produsentar tilbyr kundane sine valet mellom fleire ulike
motorar frå andre produsentar.

For å overføra det store dreiemoment til moderne lastebilmotorar er bilane som
oftast utstyrte med dobbelplatekoplingar.

For at motoren skal få arbeida på så optimalt turtal som mogleg er lastebilar
utstyrte med mange gir (utvekslingsforhold). Girkassen har som oftast låg- og
høgserie, med tre til fem gir i kvar serie. Ein tek laust i 1. eller 2. gir i
lågserien og skiftar oppover i lågserien, for deretter å skifta til 1. gir i
høgserien og så vidare. I tillegg er det vanleg med eit splittgir, som kløyver
alle utvekslingsforholda i høg og låg, slik at talet på gir vert doble. Til
dømes ligg både låg- og høgsplitt i 3. gir over høgsplitt i 2. gir og under
lågsplitt i 4. gir. Ein ender difor opp med totalt 12 til 20 gir. I tillegg er
det vanleg med eit krabbegir. Ein skiftar mellom låg- og høgserie og splitt med
brytarar på girspaken. Sjølve skiftet vert for splittgiret utført med trykkluft
eller hydraulisk aktuator når ein trør ned koplingspedalen. Skifte mellom låg-
og høgserie skjer som oftast ikkje før girspaken står i fri. Å nytta rett gir og
fart kan føra til store innsparingar i brennstofforbruket.

Dei fleste lastebilane har manuell heilsynkronisert girkasse, men det finst
mange døme på lastebilar med forskjellige variantar av automatkasse .

Mange lastebilar har navreduksjon, som tyder at den siste nedgiringa skjer i eit
planetgir plassert i navet. Dette reduserer dreiemomentet på mellomakselen og
differensialen, slik at desse får mindre dimensjonar.

Girkassen er plassert rett bak motoren. På bulldogbilar kan han stikka ut bak
hytta, men han er så lågt plassert at han ikkje kjem i vegen for lasteplanet
eller anna påbygg. Lastebilar er vanlegvis bakhjuldrivne og effekten vert
overført via ein mellomaksel til bakakselen. Nokre lastebilar med boggi har
drift på begge hjulgangane, noko som vert kalla tandemdrift. Det finst òg
firehjulsdrive lastebilar som har drift både på bak- og framakselen og nokre har
drift på seks hjul (tandemdrift pluss framhjulsdrift). Lastebilar vert ofte
nytta til anleggsarbeid og tømmerbilar som må ta seg fram på skogsbilvegar er
ofte fire- og sekshjulsdrivne. I det siste har ein teke til å montera
hydrostatisk drift på framhjula på nokre bilar. Denne typen framhjulsdrift vert
berre nytta i låg fart og vert nytta for å «ta laust» på glatt føre eller å koma
seg fram i låg fart viss friksjonen mot bakken er liten.

Lastebilar er ofte utstyrte med differensialsperre, som låser hjula på ein aksel
saman slik at ein unngår at hjulet med minst friksjon mot bakken spinn når det
er glatt føre. Dette kan vert til god hjelp for å «koma laus» eller for å koma
opp bakkar på glatt føre.

Lastebilar har stive akslingar og er utstyrte med blad- eller luftfjører. To
typar bladfjører er i bruk, stive bladfjører og parabelfjører.

Stive bladfjører er sett saman av fleire fjørblad, stable i høgda. Det øvste
fjørbladet kan vera festa i ramma i framkant og glidande opphengt i bakkant,
eller det kan vera glidane opphengt i begge endar. I det siste tilfellet vert
akselen heldt på plass av kraftige stag. Fjørblada er stuttare og mindre krumme
di lenger ned i stabelen dei ligg og når bilen ikkje er lasta er det berre dei
øvste fjørblada som tek opp vekta av bilen. Når bilen er lasta vert fjørene
bøygde ned og dei underliggande kortare fjørblada kjem i kontakt med dei over,
slik at fjørene vert stivare di meir samantrykt dei er. Ein alternativ måte å
oppnå det same på er å dela fjøra i hovud- og eg hjelpefjør. Hjelpefjøra kjem
fyrst i kontakt med ein utstikkande brakett på ramma når bilen er lasta. Denne
ulineæriteten gjer at høgda på bilen ikkje endrar seg alt for mykje når han er
tungt lasta. På grunn av den ulike krumminga vil fjørblada gli mot kvarandre på
ujamt underlag og friksjonen vil innføra demping, slik at det ikkje er naudsynt
med separate støytdemparar. Stive bladfjører er robuste og driftssikre og vert
nytta på bilar som går på dårleg underlag, som til dømes dumperbilar og
tømmerbilar. Med dei er ikkje like komfortable som parabelfjører og luftfjøring.

Luftfjører har kraftige trykkluftbelgar som ber vekta av bilen og høgda på bilen
kan difor haldast konstant, uavhengig av lasta, ved å regulera lufttrykket i
belgane. Ein annan føremon er at bilen kan hevast og senkast ved å endra
lufttrykket i belgane, noko som er svært nyttig til dømes ved tilkopling av
semitrailer og vekselplan, eller for å tilpassa høgda til lasterampar slik at
ein kan nytta gaffeltruck. Ein anna føremon er at aksellasta kan avlesast (som
er proporsjonal med lufttrykket) på eit manometer i førarhytta. Luftfjøring gjev
ei mjukare og meir behageleg fjøring enn bladfjører og vert meir og meir
utbreidd, spesielt på trekkvogner og bilar med trippelboggi.

Høgbygde lastebilar og tilhengarar har ofte krengingsstabilisatorar for å
redusera faren for at bilen legg seg over og veltar i svingane.

Lastebilar kan verta utstyrte med trommelbremsar eller skivebremsar.
Skivebremsar vert meir og meir vanlege. På grunn av dei store dimensjonane
krevst det så stor kraft for å dra på bremsane at alle moderne lastebilar er
utstyrte med trykkluftmekaniske eller trykklufthydrauliske servobremsar. Ein
kompressor komprimerer luft til eit trykk på 600 – 1000 kPa som vert lagra på
trykktankar. Når føraren trør på bremsepedalen opnar han ein ventil som slepp
trykkluft fram til trykkluftklokker ute ved hjula.

På bilar med trykkluftmekaniske trommelbremsar har bremseklokkene ein membran
med ei plate i midten, som står i samband med ein arm som vrir ein S-forma
«nøkkel» som pressar bremseklossane ut mot bremsetromlane. På bilar med
skivebremsar er bremseklokka montert rett på bremsekloa .

Frå 1. oktober 1992 har det i Noreg vore krav om blokkeringsfrie bremsar
(ABS-bremsar) på lastebilar over 16 tonn og på tilhengar over 10 tonn .

der g {\displaystyle g} er tyngdeakselerasjonen (9,80665 m/s²), m {\displaystyle
m} er massen (kg) til bilen (eller vogntoget) og h {\displaystyle h} er
høgdeforskjellen (m) mellom toppen og botnen av bakken. Eit vogntog med ein
masse på 50 tonn (50.000 kg), på toppen av ein bakke med ein høgdeforskjell på
100 m mellom toppen og botnen av bakken har difor ein potensial energi på 49 MJ,
eller 13,9 kWh.

Energi kan ikkje gå tapt, men berre overførast til ei anna form, så om farten
ikkje skal auka nedover bakken må den statiske energien overførast til termisk
energi når vogntoget køyrer ned bakken. I dømet ovanfor må bremsane med andre
ord absorbera ein energi på 49 kJ. Denne energien må overførast til lufta om
bremsane ikkje skal få for høg temperatur. Men overflata til bremsetromlane,
eller bremseskivene, er ikkje stor nok til at dette let seg gjera. Om føraren
nyttar bremsane til å halda att vogntoget nedover lange bakkar får difor
bremsane alt for høg temperatur , noko som i mange tilfelle har ført til at
bremsane har vorte raudglødane og set fyr på dekka. Varmgang i bremsane har vore
opphav til mange vogntogbrannar . Det kan òg føra til at bremsetromlane utvidar
seg så mykje at bremseklossane ikkje når ut til tromlane, noko som fører til tap
av bremseeffekt, som ofte får ein uheldig utgang . Slike ulykker skjer av og til
når førarar som ikkje er vane med bratte bakkar kjem til land med bratt terreng,
som til dømes Noreg.

For å unngå varmgang av bremsane må førarar av lastebilar, og spesielt vogntog,
nytta motoren til å bremsa med i lange nedoverbakkar. Når det ikkje vert sprøyta
inn drivstoff går det med energi for å driva motoren rundt, noko som fører til
at den statiske energien til vogntoget vert overført til termisk energi, som
aukar temperaturen på kjølevatnet i motoren. Denne energien vert så overført til
lufta via radiatoren, som er laga for denne oppgåva. For å auka energitapet i
motoren er lastebilar utstyrte med eksosbrems, som er eit spjeld som stengjer
eksosrøret, noko som fører til at det krevst eit større dreiemoment for å rotera
motoren og som difor aukar effekttapet.

der ω {\displaystyle \omega } er vinkelhastigheita (rad/s) og M {\displaystyle
M} er dreiemomentet (Nm). Når bilen har ein gitt fart er vinkelhastigheita

Når turtalet n {\displaystyle n} , og difor vinkelhastigheita ω {\displaystyle
\omega } , på bakakselen er gitt er einaste måten å auka effekttapet på å auka
dreiemomentet M {\displaystyle M} (som er motsett retta av rotasjonsretninga når
motoren bremsar). Når det er bakakselen som driv motoren rundt vert
dreiemomentet M {\displaystyle M} størst når ein nyttar eit lågt gir, noko som
fører til at motoren får høgt turtal. Ved køyring i lange nedoverbakkar er det
difor vanleg at motoren har høgare turtal enn når ein tek ut effekt frå motoren.
Lastebilmotorar er konstruerte for dette, så det er ikkje skadeleg for motoren.

Ein annan måte å absorbera energien på er å nytta elektrisk eller hydraulisk
retardarar, som omformar energien til termisk energi gjennom varmetap til lufta.

Teoretisk kunne ein ta vare på denne energien og nytta han for å driva vogntoget
i oppoverbakkar, men så langt er ikkje teknologien komen enda. Problemet er at
ein ikkje har nokon effektiv måte å lagra energien på. Eit 12 V lastebilbatteri
på 200 Ah kan lagra berre 8,6 MJ, så for å lagra energien frå dømet over (49 MJ)
måtte ein ta i bruk 6 slike batteri, noko som ville redusera nyttelasta med opp
til eit halvt tonn.

I Noreg er det krav om at mønsterdjupna på dekk skal vera minst 1,6 mm utanom
piggdekksesongen, men køyretøy over 3500 kg skal på glatt føre vera utstyrte med
vinterdekk med mønsterdjup på minst 3 mm, men 5 mm vert ofte tilrådd. Vinterdekk
skal vera merkte med «M+S» (mud and snow), som syner at gummikvaliteten er
tilpassa vinterføre.

I piggdekksesongen og når det kan ventast glatt føre er det krav om at lastebil
skal ha med minst 3 kjettingar, to for drivhjula og ein for eit framhjul
(styrekjetting). For vogntog er det krav om å ha med minst 7 kjettingar, 2 for
drivhjula, ein styrekjetting og 4 for tilhengarhjula. På toaksla tilhengar
(slepvogn) vert det som oftast montert ein kjetting på kvar aksling, ein på
venstre og ein på høgre side, på ei side på fremre aksen og på andre sida på
bakre aksel. Dette hindrar slepevogna i å skli sidelengs.

Store slepvogner og påhengsvogner vert kopla til trekkvogna med bøylekopling.
Denne typen har ein kraftig vertikal bolt som går gjennom auget på
tilhengardraget. Før tilkopling vert bolten løfta opp, slik at han så vidt stikk
ned. Trekkvogna vert så rygga til auget på draget går inn mellom dei to
horisontale platene. Bolten vert då løfta litt opp, noko som løyser han ut slik
at han vert pressa ned i auget av ei fjør. Bolten vert då låst i nedre stilling.
På grunn av den automatiske låsinga vert koplinga av og til kalla
«automatkopling». Nokre bøylekoplingar er berre godkjente for trekking av
slepvogn, medan andre er godkjente for både slepvogn og påhengasvogn .

Små tilhengarar, arbeidsbrakker og liknande vert av og til kopla til bilen med
krokkopling, Denn typen er mykje nytta på militære lastebilar og vert i blant
kalla «NATO-kopling». Kulekopling, av ein liknande type som på personbilar var
tidlegare i bruk for tilkopling av småhengarar, men vert no sjeldan nytta.

Førarhytta har ei høg plassering, spesielt på bulldogbilar, så føraren har god
sikt framover. Den høge plasseringa gjer at ein kan sjå over personbilar. Men
utsikta attover er blokkert av påbygg eller last, så føraren må nytta
sidespeglane for å fylgja med i trafikken. Når ein køyrer med hengar er det
naudsynt å fylja plasseringa til hengaren i kryss og rundkøyringar. Lastebilar
har difor fleire sidespeglar, med noko ulik vinkel, for å redusera dødvinklane.

Etter som lastebilsjåførar sit i førarhytta det meste av arbeidsdagen sin er det
viktig med rett køyrestilling og god komfort. Fjøringa på lastebilar er stivare
enn på personbilar, men førarhytta og setet er avfjøra, og på bra veg er
komforten god. Alle moderne lastebilar har servostyring, servoassistert kopling
og trykkluftmekaniske eller trykklufthydrauliske bremsar, så det er ikkje
naudsynt å nytta stor kraft under køyring. Funksjonar som differensialsperre,
eksosbrems og boggiløft er elektropneumatiskt opererte.

Lastebilar som vert nytta til langtransport har ofte så stor førarhytte at det
er plass til ei seng eller to (i høgda) bak føraren. Slike hytter har òg plass
til å montera kjøkkenutstyr som til dømes kaffetraktar, kjøleskap og
mikrobylgjeomn.

På grunn av storleiken og massen er ikkje lastebilar like smidige i trafikken
som personbilar. Dei har mykje dårlegare akselerasjon enn personbilar og treng
meir tid på å få opp farten. Eit vogntog med totalmasse på 50 tonn treng rundt
eit minutt på å koma opp i 80 km/t, som i Noreg er maksimalfarten til
lastebilar, sjølv der fartsgrensa er skilta til 90 eller 100 km/t. Lastebilar
klarer heller ikkje å stogga like fort som personbilar, så dei må halda god
avstand til køyretøyet framom.

Mange rundkøyringar med to køyrefelt har så liten diameter at vogntog må nytta
begge felta, sjølv om dette hindrar annan trafikk. I tronge kryss hender det òg
at vogntog må over i motgåande køyrebane når dei svingar.

I Noreg finst det framleis fleire vegar som er for smale til at to lastebilar
kan passera kvarandre. Sjåførane lyt då vera på utkikk etter ein høveleg
møteplass og venta der. På vinterføre kan det ofte vera vanskeleg å koma laus
att om ein må stogga i ein motbakke. Det er difor ei uskreva lov at det, om
mogeleg, er den som kjem nedover bakken som stoggar og ventar[treng kjelde].

Aksellast er massen som kviler på kvar aksling på eit køyretøy. På offentleg veg
er denne massen avgrensa for å unngå skade på vegbanen. Vegnettet er inndelt i
brukarklassar med forskjellig aksellast. I Noreg er største tillatne aksellast
på offentlege vegar regulert gjennom køyretøyføreskift og vegføreskrift. Største
tillaten aksellast har vegar i brukarklasse (Bk) 10. Her kan aksellasta på ein
enkel aksling vere inntil 10 tonn, aksellasta på ein boggi 16 tonn og aksellasta
på ein trippelboggi 22 tonn.

I tillegg vert det nokre stader sett grenser for totalmassen på lastebilen eller
vogntoget, til dømes for å hindra skade på bruer.

I mange land finst det framleis mange jarnbaneundergangar og andre hindringar
som er så låge at lastebilar må ta omvegar. Nokre tunnelar har større fri høgd
midt i enn ute ved sidene. Dette fører til at høge lastebilar «senterkøyrer»,
noko som ikkje er heilt ufarleg. I Noreg er det i dag (april 2011) inga øvre
grense for høgda på lastebilar, men 4,5 m vert rekna som ei praktisk øvre
grense. Vegar, tunnelar, undergangar og andre hindringar med fri høgd under 4,5
er skilta med fri høgd og oppførte i veglister frå Statens vegvesen. EU er i
ferd med å standardisera ei grense på 4,0 m og Statens vegvesen har utreia
fyljene av å innføra desse krava i Noreg .

Stykkgods som er plassert på lasteplan, men òg på lasteplan med karmar eller i
konteiner må sikrast med kjetting eller godkjente stropper, slik at det ikkje
flyttar seg om bilen bremsar eller på grunn av sentrifugalkrafta ved køyring i
sving. Det kan vera vanskeleg å estimera friksjonen mellom godt og lasteplan, så
sikringa må vera sterk nok til å ta opp kreften sjølv når friksjonen er liten.
Norsk lov krev at sikringa mot å gli framover skal tola minst 10 N per kg masse
last og minst 5 N per kg masse last mot å gli attover eller til sida . Det vert
ofte nytta treklossar, oppblåsbare puter, eller anna mellomlegg for å fylla opp
opningar mellom stykkgods og karmar. Lastsikringsstopper kan verta skadd av
skarpe kantar, så stålprofilar og liknande vert sikra med kjetting.

Last med stor masse bør plasserast så lågt som mogleg for at ikkje massepunktet
skal verta for høgt (sjå neste avsnitt). Volumgods som til dømes
isolasjonsmatter kan plasserast på toppen utan at det går ut over stabiliteten.

Last som støvar eller er lett nok til å verta teken av vinden kan føra til
redusert sikt for andre trafikantar og må dekkast til med presenningar. Nyttige
tips om sikring av last finst på og .

På sumarføre veltar lastebilar før dekka sklir på underlaget. Lastebilar med
høgt massepunkt, som til dømes tømmerbilar, har dårleg stabilitet og kan lett
velta om farten er for stor i svingar.

der m {\displaystyle m} er massen (kg) til bilen eller hengaren, ω
{\displaystyle \omega } er vinkelhastigheita (rad/s), r {\displaystyle r} er
radius til svingen (m), vera retta horisontalt ut frå sentrum i svingen. Denne
utoverretta krafta vil gje opphav til eit «veltemoment»:

der h {\displaystyle h} er høgda til massepunktet over vegbanen. Samstundes vil
eit «stabiliseingsmoment»

der b {\displaystyle b} er sporbreidda, verka mot veltemomenter τ h
{\displaystyle \tau _{h}} og redusera faren for velting. (På grunn av
elastiteten i dekka kan ein ikkje finna sporbreidda heilt nøyaktig.) På flat veg
veltar bilen/hengaren når veltemomentet τ h {\displaystyle \tau _{h}} er større
enn stabiliseingsmomentet τ v {\displaystyle \tau _{v}} , dvs. når

Ein ser at når høgda h {\displaystyle h} til massepunktet aukar, eller når
radius til svingen r {\displaystyle r} vert mindre, må farten reduserast om ein
skal unngå velting. Ein merkjer seg òg at sentifugalkrafta F h {\displaystyle
F_{h}} , og difor veltemomentet τ h {\displaystyle \tau _{h}} , er proporsjonal
med kvadratet av farten v {\displaystyle {v}} . Ei moderat fartsauke kan difor
føra til at veltemomentet overskrid stabiliseingsmomentet. Når det skjer er det
for seint å gjera noko for å hindra at køyretøyet veltar. På vogntog er det
hengaren som veltar fyrst og så tek med seg trekkvogna .

På grunn av at fjørene på utsida vert pressa meir saman enn på innsida flyttar
massepunktet seg litt utover, slik at avstanden d / 2 {\displaystyle d/2} må
korrigerast til b / 2 − d {\displaystyle b/2-d} når ein finn
stabiliseringsmomentet:

men rett dosering kompenserer i nokon grad for dette. Stive fjører,
krengingsstabilisatorar og rett lufttrykk i dekka er faktorar som reduserer
dette problemet.

Ved køyring i høg fart over noko tid venner ein seg til farten og vert
fartsblind. Ved avkøyring frå motorveg er det difor lett å tru at ein har mindre
fart enn ein i røynda har og sjølv røynde sjåførar nyttar speedometret for å
kontrollera farten. Ein annan grunn til at lastebilar har velta er at føraren
har vore uoppmerksam og har kome ut på kanten og deretter korrigert for brått.

I tillegg til tømmerbilar kan tankbilar vera utsette for velting, på grunn av at
når tanken er halvfull hamnar lasta (væska) i yttersida av tanken. Ein måte å
redusera dette problemet på er å setta inn skott i tankane, slik at veska ikkje
er fri til å flytta på seg. Betongbilar er òg utsette for velting, både på grunn
av at dei har høgt massepunkt og på grunn av at betongen vert ført til den eine
sida når trommelen roterer.

Om lastebilar kjem ut av kontroll, til dømes ved at føraren sovnar, kan dei
gjera stor skade. Ein trøytt sjåfør kan òg vera farleg, etter som han ikkje er
like merksam på farar og reagerer treigare enn ein utkvilt person. Myndigheitene
har difor sett grenser for kor lenge ein lastebilsjåfør kan køyra mellom kvar
pause og kor lenge han kan køyra kvart døger og kvar veke. Dei norske reglane
går i grove trekk ut på at sjåføren ikkje kan køyra meir enn 9 timar mellom kvar
«døgnkvil» og ikkje meir enn 6 dagar mellom kvar «vekekvil». Dessutan er det
krav om ein pause på minst 45 min. etter å ha køyrt i 4,5 timar. For å letta
planlegginga er det høve til å gjera unntak frå reglane, men det må da
kompenserast for dette i ettertid . Ein kan til dømes avbryta kvila for å køyra
i land frå ei ferje. Ein annan grunn for å avvika frå hovudreglane kan vera at
det nokre stader kan vera vanskeleg å finna ein høveleg parkeringsplass der ein
kan legga seg til å sova.

I Noreg er det krav om at lastebilar skal vera utstyrte med plomberte
fartsskrivarar. Eldre fartsskrivarar har ei roterande papirskive som teiknar ein
graf over farten som funksjon av tid. Før køyringa tek til må sjåføren fylla ut
skiva med namn, dato, registreringsnummer, kilometerstand og namnet på staden
der turen tek til. Når turen er til ende vert så dato, kilometerstand og stad
atter fylt inn og skiva vert teken vare på. Det vert nytta ei eiga skive for
kvar tur. Om det er to sjåførar på same bil må dei nytta separate skiver. I 2006
vart det innført krav om at nye lastebilar skal ha digitale fartsskrivarar. For
å nytta digital fartsskrivar må ein ha sjåførkort, som ein må søkja Statens
vegvesen om.

Studiar tyder på at eksos kan føra til nedsett lungefunksjon hjå born , auka
risiko for hjarteåtak . Ei anna studie fann samanheng mellom dieseleksos og
hjarte/kar-sjukdomar og lungesjukdomar .

Moderne lastebilmotorar har avanserte reguleringssystem som tilpassar
innsprøytingstidspuntet og drivstoffmengda etter belastninga og turtalet, for å
få meir effektiv forbrenning og mindre skadelege partiklar i eksosen. Føraren
kan òg i stor grad påverka brensleforbruket og dermed forureiningsgraden, ved å
vera nøye med å nytta rett gir og turtal . Sjølv om førarhyttene er meir
straumlinjeforma enn tidlegare og bruk av takvengjer har ført til redusert
luftmotstand er lastebilar framleis ikkje like aerodynamiske som personbilar.
Luftmotstanden aukar med farten, så drivstofforbruket kan til ein viss grad
verta redusert ved å avgrensa farten. Med tanke på miljøet, men òg økonomien,
kan den norske fartsgrensa for lastebil på 80 km/t ha ein positiv innverknad.

Ein annan måte å redusera drivstoffforbruket, og dermed forureininga, på er å gå
over til større vogntog, slik at talet på dei kan reduserast. I fylje kan
drivstofforbruket reduserast med 20% i EU-området ved å tillate modulvogntog med
maksimallengd på 25,25 m (mot 19,5 meter i dag ) og totalmasse på 60 tonn (mot
50 i dag).

Akustisk støy frå vegtrafikk er sett saman av støy frå motor og drivverk pluss
dekkstøy. Trafikkstøy kan vera plagsamt for dei som bur og oppheld seg ved
strekt trafikkerte vegar. Ein trafikkert veg kan modellerast som ein
linjekjelde, så støyen avtek ikkje like snøgt med avstanden som frå ei
punktkjelde. Det er utvikla fleire modellar for å estimera støynivået i
nærleiken av vegar , men på grunn av at terrenget rundt vegen har stor
innverknad på utbreiing og dempinga av støyen er det ofte vanskeleg å modellera
støyutbreiinga nøyaktig. Mykje tyder på at det i tida framover kan ventast krav
om mindre støy frå lastebilar .

Myndigheitene i fleire land har etter kvart teke til å arbeida med nye lover og
reglar for å redusera forureininga frå vegtrafikken. Til dømes arbeider EU med
eit nytt regelverk . Mange byar er plaga med dårleg luftkvalitet og
lokalmyndigheitene har etter kvart teke til å innføra tiltak for å redusera
problemet .

Den fyrste lastebilen i soga var ei dampdrive vogn laga for å transportera tungt
artilleri . Ho var konstruert av Joseph Cugnot og vart kalla «Fardier de vapeur»
(dampvogn). Vogna stod ferdig og vart prøvekøyrd i 1770.

I 1896 bygde Gottlieb Daimler ein lastebil med ei nyttelast på 1,2 tonn og ein
2-sylindra firetaktsmotor,med ei effekt på 4 hk. Dette vert rekna som den fyrste
lastebilen med motor med innvendig forbrenning. Andre pionerar var Carl Benz,
Heinrich Büssing og dei Svenske produsentar Scania, og Vabis og Tidaholm.

I Storbritannia hadde damplastebilar ein sterk posisjon heilt til ut på
1930-talet. Utviklinga i Storbritannia vart difor i den fyrste tida noko annleis
enn i resten av Europa. Både i Europa og I USA vart det eksperimentert elektrisk
drive lastebilarmen dei vart snøgt utkonkurrerte av bensindrivne lastebilar.

I tida før fyrste verdskrig var dei fleste lastebilane små, med nyttelast opp
til eit tonn, men det fanst òg nokre med nyttelast på opp til 3,5 tonn.
Motoreffekta låg typisk på 10 - 25 kW (13,6 - 34 hk). Sjølv om luftfylte dekk
hadde vore tilgjengeleg frå før århundreskiftet var dei for svake til å nyttast
på lastebilar, så det vart nytta ståldekk og heilgummidekk. Vegane var dårlege,
farten var låg og det var ikkje vanleg med førarhus. Militæret fekk etter kvart
augo opp for nytteverdien av motorisert transport og under krigen vart
produksjonen av lastebilar trappa opp under 1. verdskrig.

Litt ut på 1920-talet var dei luftfylte dekka kraftige nok til at dei kunne
nyttast på dei største lastebilane med nyttelast på 5 til 6 ton. Tidlegare hadde
det vore vanleg med kjededrift av bakakselen, men på 1920-talet gjekk dei fleste
produsentane over til mellomaksel med pinjong/kronhjul-nedgiring og differensial
i bakakselen. Etter krigen vart det òg vanleg med enkle førarhus på lastebilar.

I 1923/1924 introduserte dei tyske produsentane Benz, Daimler og MAN lastebilar
med dieselmotorar, men det var fyrst utpå 1930-talet at dieselmotoren for alvor
vart teken i bruk. I Sverige var det Hesselmanmotoren som erstatta
bensinmotoren, men Scania tok til å nytta dieselmotorar i 1936.

På 1930-talet auka motoreffekten og bilane vart utstyrte med hydrauliske bremser
som verka på alle hjula. Under andre verdskrig vart det mangel på drivstoff og
som ei naudløysing tok ein til å nytta vedgass. Det vart då montert
vedgassaggregat på bilane, men det var òg eit problem at motoreffekten var
lågare enn for bensindrift.

Dei fleste lastebilane som vart produserte rett etter krigen skilde seg ikkje så
mykje frå førkrigsmodellane. Det var framleis rasjonalisering i mange land og
det var fyrst mot slutten av 1940-talet at det tok til å koma nye modellar. Dei
fleste europeiske produsentane gjekk over til dieselmotor. Trykkluftbremser tok
over for mekanisk overføring mellom bremsepedal og bremser.

Ut på 1950-talet kom det andre nyheiter som servostyring og synkroniserte
girkassar. Med innføringa trykkluftbremser vart det mogleg å bremsa både
trekkvogn og tilhengaren og langtransport med vogntog vart mogleg. På store
lastebilar auka motoreffekta opp mot 100 kW (136 hk). Dei fyrste lastebilane med
turbo vart set i produksjon og bulldogbilar vart meir vanlege. Dei fleste
produsentane gjekk over til direkteinnsprøyta dieselmotor, som både var meir
driftsikre og hadde betre verkningsgrad.

På 1960-talet vart det meir vanleg med turbomotorar på dei største lastebilane
og girkassane fekk fleire gir. Oljekrisa i 1973 førte til auka drivstoffprisar,
noko som førte til at produsentane byrja å legga meir vekt på å utvikla motorar
med større verkingsgrad. På 1980-talet auka krava frå myndigheitene om mindre
skadelege utslepp og produsentane svara med å utvikla betre innsprøytingspumper,
med auka trykk og elektronisk styring av innsprøytinga. Så godt som alle nye
lastebilmotorar fekk turbolading og motoreffekta auka til opp mot 350 kW (476
hk) på dei største bilane. Fleire lastebilar fekk Blokkeringsfrie bremser.
Førarhyttene fekk betre lydisolering, meir plass og betre komfort.

På 1990-talet helt utviklinga med å nytta same komponentar på fleire typar
lastebilar fram og samarbeidet mellom produsentane auka. Kravet frå
myndigheitene om reinare eksos førte til at motorane fekk reinare forbrenning og
større verkningsgrad. Etter tusenårsskiftet helt utviklinga av stadig meir
avansert teknologi fram. Motoreffekten auka til over 500 kW (680 hk) og eit
dreiemoment på 3500 Nm .



https://nn.wikipedia.org/wiki/Kristendommen

Kristendom er ein monoteistisk verdsreligion som utgår frå jødedommen, og
inneber trua på Jesus som Kristus (Messias), frelsar for jødane og verda, og på
dei læresetningane som blei nedteikna i Det nye testamentet, den andre delen av
Bibelen.

Kristendommen er ein abrahamittisk religion. Han byrja som éi av fleire jødiske
rørsler i Palestina i det første hundreåret. I år 312 blei den romerske keisaren
Konstantin den store kristen, og ved ediktet i Milano året etter innførte han
trusfridom for dei kristne i Romarriket.

Det kristne fellesskapet har fått sin organisasjon i den kristne kyrkja. Her
vart den kristne læra utvikla vidare.

Dei heilage skriftene til den kristne kyrkja er samla i Bibelen. Han omfattar
Det gamle testamentet, som er basert på den jødiske Tanákh, og Det nye
testamentet, som fortel om livet og læra til Jesus og disiplane hans, og om
apostlane si rettleiinga av dei første kristne kyrkjelydane. I tillegg har
kyrkjene utvikla forskjellige kristne vedkjenningsskrift.

Kristendommen er den største religionen i verda med om lag 2,1 milliardar
tilhengjarar i 2001. Det er den dominerande religionen i Europa, Amerika, Afrika
sør for Sahara, Filippinane, Australia, og New Zealand. Han veks òg raskt i
Asia, særskild i Kina og Sør-Korea.

Religionen var først ei av mange jødiske sektar i den daverande romerske
provinsen Judea. Han spreidde seg til fleire delar av verda, som India, Etiopia,
Egypt og Romarriket. Kristendommen har blitt farga av dei samfunna han har
utvikla seg i, slik at han frå først av vart påverka av hellensk kultur, sidan
av romersk kultur. I år 312 e.Kr. vart den romerske keisaren Konstantin I
kristen, og året etter innførte han kristendommen som statsreligion i
Romarriket.

Noreg blei kristna rundt år 1000, og kristendommen fekk sitt endelege
gjennombrot i statsstyringa etter at Olav den Heilage fall på Stiklestad. Sjølv
om Olav den Heilage fekk størstedelen av æra for å ha kristna Noreg, tok
prosessen mykje lengre tid enn dette. Den første kristne kongen i landet var
Håkon Adalsteinsfostre, som regjerte i tida 935-961. Han blei døypt i England,
der han blei fostra opp. Også Olav Tryggvason (regjerte i perioden 995–1000) var
kristen. Han blir òg rekna som den første som bygde kyrkje i landet.

Fram til reformasjonen (1536-1537) var Noreg katolsk, sidan då har landet hatt
evangelisk-luthersk statsreligion.



https://nn.wikipedia.org/wiki/Japansk

Japansk er eit språk som hovudsakleg blir snakka i Japan. Det utgjer den eine
greina av ein språkfamilie som også omfattar ryukyu-språka som blir snakka på
Ryukyu-øyane. Det er mange teoriar om slektskap mellom japanske og andre språk,
mellom anna med koreansk og altaiske språk, men det er ikkje haldbare argument
for nokon av desse slektskapsteoriane. Japansk blir snakka av 130 millionar
menneske.

Japansk skrift er sett saman av tre ulike skriftsystem: Hiragana, katakana og
kanji. Dei to første er stavingsalfabet som minnar om kvarandre. Begge har 46
symbol (71 symbol avhengig av korleis dei blir analysert). Hiragana og katakana
blir brukt til ulike formål.

Kanji-symbola er kinesiske skriftteikn, som uttrykkjer meining, og ikkje lyd.
Desse merka er det tusenvis av. Det japanske utdanningsdepartementet har
definert eit sett på 1945 teikn som uunnværlege for å kunne skriftspråket godt
nok til dagleg bruk. Kanji-teikna kan alltid bli skrive med hiragana, men dette
tar mykje meir plass og tid, og på grunn av den store mengda av homonym i
japansk, og det faktum at japansk blir skrive utan typografisk mellomrom mellom
orda, er det vanskelegare å lese tekst skrive med berre hiragana. I visse
publikasjonar blir det over kanji-merka skrive inn uttalerettleiing med små
hiragana-symbol (såkalla furigana), særleg viss kanji-teiknet er uvanleg.

Det er også vanleg å bruke ein viss grad av latinske bokstavar i japansk tekst,
særleg for forkortingar, slike som firmaforkortingar, t.d. «HDI ビル»
(eichi-dii-ai biru). Desse forkortingane blir uttalt med utgangspunkt i engelsk,
men tilpassa japansk fonologi.

Japansk har fem vokalar (aeiou), dei blir uttalt som på italiensk og finsk.
Japansk er eit tonelagsspråk, men det finst dialektar som ikkje har toneskilnad,
og toneskilnaden blir nøytralisert i trykksvak posisjon, akkurat som på norsk.
Japansk skil ikkje mellom /l/ og /r/, men har ein lyd som er ein slangs
mellomting mellom dei to.

Japansk fonotaks tillet ikkje konsonantgrupper initialt i stavinga, og ei
staving kan ikkje ende på andre konsonantar enn /n/, jf. japanske ord som Yamaha
og Honda. Eit engelsk lånord som «table» («bord») blir teeburu (テーブル) på
japansk.

Japanske substantiv blir ikkje bøygd i kasus eller bestemtheit. Funksjonen deira
i setninga blir markert med partiklar som blir sett etter substantivet.

Her er døme på ein kompleks substantivfrase: バスで東京へ行くひと, Basu de Tookyoo he iku
hito = Person som drar til Tokyo med buss

Verb blir bøygd, ikkje i person, men i tid, valens og modus. Skriftleg blir
dette uttrykt ved at verbet blir skrive med kanji, mens suffiksa blir skrive med
hiragana.

Japansk har ikkje eige futurum, men presens (uttrykt med -ru og preteritum
(-ta). Når valensendrande suffiks som kausativ og passiv blir lagt til kan
resultatet bli relativ komplekst, som t.d. : 食べる taberu (ete) kan ha forma
食べさせられた tabesaserareta (skulle få nokon til å bli mata), eller. kausativ passiv
preteritum, og det er mange hjelpeverb, som kjem etter hovudverbet. Særleg i
talespråket er det vanleg med setningar som består berre av verb, t.d.: motte
kite iru, bokst. «ta komme er» er ein typisk måte å seie «eg tok (det) med
(hit/dit)», viss agens, patiens og mål er kjend allereie.

Adjektiva i japansk står nær verba (til skilnad frå t.d. norsk og særleg finsk,
der dei er meir lik substantiv). Dei blir bøyg i tid og polaritet, dvs. dei har
eigne nektingsformr, slik som verba har det: 赤い akai (raud) > 赤くない akakunai
(ikkje raud) > 赤くなかったら akakunakattara (viss (det) ikkje hadde vore raud(t)).

Japansk har ikkje tal som eigen bøyingskategori, men det finst
fleirtalspartikkel som er relativt laust knytt til substantiva. I dei fleste
tilfelle der det blir referert til fleire objekt eller konsept blir desse
partiklane likevel ikkje brukt.

For å oppgje mengde blir det brukt ulike rekneord: «tre agurkar» er på japansk
kyuuri san-pon, bokst. «agurk tre-(lang)», og «tre papirark» er kami san-mai,
«papir tre-(flat)». Rekneordet (klassifikatoren) er avhengig av typen av
referent. Akira Kurosawas film «Sju samuraiar» er på japansk Shichi-nin-no
samurai (七人の侍) eller Sju (menneske)samuraiar, men dyrehistoria «Sju samuraiar»
er Shichi-hiki-no samurai (七匹の侍) eller Sju (dyre)samuraiar.

I visse konstruksjonar er det mogleg å bruke fleirtalspartiklar som -ra, -tachi
og -gata. Det er også mogleg å bruke reduplikasjon, dvs. ordet blir tatt oppatt.
I tilfelle blir ein initial ustemt konsonanten stemt. Døme: watashi = eg,
watashitachi = vi; hito = menneske, hitobito = menneska

Japansk er eit SOV-språk. Bortsett frå kravet om at verbet skal stå til slutt er
ordstillinga likevel relativt fri, og objektet kan gjerne stå initialt i
setninga, merkt med ein fokuspartikkel wa. Grammatisk funksjon blir uttrykt med
partiklar, ga (subjekt), o (objekt), ni (indirekte objekt), de (adverbial), wa
(fokus), t.d. i setninga:

Eit sentralt fenomen i japansk grammatikk er tema-rema-strukturen.
fokuspartikkelen wa blir brukt til å gje ein av konstituentane i setninga meir
vekt enn dei andre. Kva som er spesielt med dette elementet kan variere, det kan
både vere å vise til at konstituenten har vorte sagt tidlegare, og det kan vere
å kontrastere den til ein annan konstituent. X wa-konstituentar blir ofte omsett
med «Når det gjeld X, så...». Jf.

Ordet otoosan, som tyder «far», har to høflegheitsdelar, prefikset o- og
partikkelen -san. Suffikset -san kan nesten alltid bli lagt til eit namn. Eit
meir høfleg partikkel er -sama (omtrent: «meister, herre, frue») og -sensei
(lærar, doktor). Informelle partiklar som -kun (til menn) tai -chan (til
kvinner) fortel at tilhøyraren er på same eller lågare nivå enn talaren.

Hjelpeverba/verbformene desu og masu gjer uttrykket meir høfleg. For å seie at
maten er god, er det høflegare å seie oishiidesu enn berre oishii. For å seie
«takk», er det høflegare å seie arigatoo gozaimasu enn berre arigatoo.

Det blir talt mange ulike dialektar i Japan. Nokre av dei, som dialektane i dei
perifere Tohoku- og Kagoshima-områda, kan vera uforståelege for talarar frå
andre kantar av landet. Hovudskilnaden mellom ulike dialektar går mellom
Tokyo-typen (東京式, Tōkyō-shiki) og Kyoto-Osaka-typen (京阪式, Keihan-shiki), med
dialektane på Kyushu ein tredje type med stor indre variasjon.

Dialektar skil seg typisk gjennom tonelag, bøyingsmorfologi, ordforråd og bruk
av partiklar. Noko sjeldnare kan dei ha ulike språklydar.



https://nn.wikipedia.org/wiki/Gr%C3%B8nland

Grønland (grønlandsk: Kalaallit Nunaat) er den største øya i verda med ei
flatevidd på 2.176.000 km². Grønland er underlagt Danmark men har heimestyre.
Hovudstaden er Nuuk (dansk Godthåb). Om lag 84 % av øya er dekt av is. Øya var
dansk koloni fram til 1953. I mellomalderen var det norrøn busetjing på
Grønland. Øya var eit norsk skattland frå 1262, og fylgde med Noreg inn i
unionen med Danmark. Før 1814 var Grønland formelt ein norsk kronkoloni, men
forblei under dansk styre då Noreg gjekk tapt for den danske kongen i 1814.

Kring år 1000 grunnla Eirik Raude norrøn busetting på Grønland. Eirik Raude skal
ha opphavet sitt på Jæren. Den norrøne busetnaden på Grønland døydde gradvis ut,
og på 1400-talet var det truleg ingen igjen. Ingen veit sikkert kva som hende
med dei norrøne bygdene.

Det var norrøn busetnad i hovudsakleg to fjordar langs vestkysten av Grønland
frå 982 til 1400-talet, dvs. i nesten eit halvt årtusen. Så forsvann dei norrøne
grønlendingane sporlaust. Fleire moglege faktorar har vore lanserte: Klimaet
vart kaldare, med den lille istida, noko som vart kritisk for den husdyrbaserte
økonomien, som allereie hadde tæra på det grønlandske jordsmonnet. Frå og med
1200-talet kom inuitane til Grønland og trakk sørover med isen då vintrane blei
lengre, og konkurrerte då med den norrøne busetnaden om nokre av dei same
ressursane. Arkeologiske funn har synt at kosthaldet dei siste åra truleg dreide
meir over mot sjømat som sel og fisk. Dei norrøne grønlendingane var ein
europeisk utpost i den nye verda som långt på veg var sjølvberga, men
handelseksporten av kvalrosstann og vadmål til Norge og Europa i byte mot jern
og tømmer var like fullt ei viktig ressurskilde. Fylgjene av nedgangen etter
Svartedauden råka truleg hardt. Etter at Noreg gjekk inn under Danmark, kom dei
viktige skipa frå Noreg sjeldnare og sjeldnare før skipsfarten stilna heilt.

Den siste sikre skriftlege kjelde for norrøn busetnad på Grønland er frå eit
giftemål i Hvalsey-kyrkja i 1408. Då misjonæren Hans Egede kom til Grønland på
1700-talet for å finne ut av kva som var blitt av grønlendingane, fann han ingen
nordbuarar att.

I 1921 erklærte Danmark at heile Grønland og farvatna rundt skulle vera under
dansk styring. Aust på Grønland hadde det vore norske fangstmenn ei tid. Etter
kvart kjende nordmennene rettane sine krenkte, og i 1931 gjekk det så langt at
nordmenn erklærte at delar av austkysten var norsk land. Det okkuperte området
kalla dei «Eirik Raudes Land». Med andre ord vart det drege liner attende til
norsk styre i gamal tid. Okkupasjonen vart erklært 28. juni 1931 i Myggbukta.
Okkupasjonen vart stadfesta av den norske regjeringa 10. juli 1931. Helge
Ingstad vart norsk sysselmann. Noreg og Danmark sa seg viljug til å la den
internasjonale domstolen i Haag avgjera saka. Den 5. april 1933 vart
okkupasjonen kjend ugyldig.

USA hadde etter avtale med den danske regjeringa baser på Grønland under andre
verdskrigen.

I 1953 var kolonitida formelt over, og Grønland fekk status som dansk amt. I
praksis var dette starten på ein storstilt integrerings- og fordanskinskpolitikk
av eit land som fram til andre verdskrigen hadde levd relativt isolert.

Øya fekk heimestyre i 1978 av det danske Folketinget med verknad frå 1. mai
1979. Det grønlandske heimestyret tek seg av lokalstyret. Utanriks- og
tryggleikspolitikk, rettsstell og råstoffutvinning er styrd av danske
styresmakter. I november 2008 røysta 75 % av folket på Grønland for auka
sjølvstyre frå Danmark.

Noko av det første som vart bestemt etter at heimestyret vart innført var at det
skulle haldast ei folkeavrøysting om Grønland skulle melda seg ut av EF.
Grønland hadde følgd med då Danmark vart EF-medlem i 1973. Folkeavrøystinga gav
53 % fleirtal for å melda seg ut, og Grønland forlet EF 1. februar 1985.
Grønland er dermed det einaste området som har meldt seg ut av EF/EU.

Nord for sjølve øya Grønland finst fleire mindre øyar, mellom desse er
Kaffeklubben. Kaffeklubben er den øya i verda som ligg lengst mot nord.

Grønland har 55.732 innbyggjarar (1995). Av desse er om lag 68 % inuitar eller
eskimoar. 91 prosent av folkesetnaden er i vest, 1,6 prosent i nord og 6,3
prosent i aust.

Grønland var fram til 2009 delt inn i 17 kommunar: Nanortalik, Qaqortoq (dansk:
Julianehåb), Narsaq, Ivituut, Paamiut (dansk: Frederikshåb), Nuuk (dansk:
Godthåb), Maniitsoq (dansk: Sukkertoppen), Sisimiut (dansk: Holsteinsborg),
Kangaatsiaq, Aasiaat (dansk: Egedesminde), Qasigiannguit (dansk: Christianshåb),
Qeqertarsuaq (dansk: Godhavn), Uummannaq, Upernavik, Qaanaaq (dansk: Thule),
Tasiilaq (Ammassalik), Illoqortoormiut (dansk: Scoresbysund). I tillegg kom eit
område utanom kommunal inndeling, som mellom anna omfattar den amerikanske Thule
Airbase og Nordaustgrønland.

Frå og med ei administrativ nyinndeling i 2009 er det fire kommunar på Grønland:
Qeqqata Kommunia, Kommuneqarfik Sermersooq, Qaasuitsup Kommunia og Kommune
Kujalleq. Av dei 56.462 innbyggjarane bur 7.755 i Kujalleq, 20.998 i Sermersooq,
9.627 i Qeqqata og 17.867 i Qaasuitsup Kommunia, 215 bur i områda utanfor
kommuneinnldelinga i Nordaust-Grønland-Nasjonalpark og Thule Air Base (1. januar
2008).

Grønland er dekt av eit av dei største isområda på den nordlege halvkula, og det
sentrale område er over 3000 m høgt. Grønland kjem derfor stort sett inn under
arktisk klima med permafrost. Dei fleste menneska på Grønland bur og held seg
langs kysten, der somrane er kjølige, men lyse.

Frå juni til august held den midla maksimumstemperaturen seg stort sett over
5 °C langs heile vestkysten. Temperaturane kan derimot variere ein god del frå
stad til stad og flyplass til flyplass på grunn av lokale topografiske forhold
og andre lokale effektar. Den islagde austkysten er kjøligare, særleg nord for
Ammassalik. Sør for polarsirkelen kjem vanlegvis temperaturen om sommaren opp
mot 10 °C om ettermiddagen, som i Nuuk, men ein kan ha store temperaturskilnadar
frå dag til dag. Nuuk har hatt temperaturar opp mot 24 °C og så vidt under 0 °C
i juli. I dei grøne, isfrie områda lengst sør er det ikkje uvanleg med
temperaturar over 15 °C om sommaren.

I det sentrale isaude på Grønland er det berre få folk som ferdast, stort sett
vitskapsfolk. Her kjem temperaturen sjeldan over frysepunktet, sjølv midt på
sommaren, medan vintertemperaturane kan variere frå -20 °C til -60 °C. Dagar med
klårvêr er ofte dei kaldaste, medan skya vêr fører til stigande temperaturar.

Sommarstid regnar det om lag to av tre dagar i sørlege område, medan det vert
tørrare jo lenger nord ein kjem. Om vinteren må ein rekne med store mengder snø
i kystområda, men av og til kan varm luft frå sør sende temperaturen over
frysepunktet. Ofte kjem snøen i lag med kraftig vind, som bles ned sidene av
isbreane. Dette kan gje svært ufyselege forhold om temperaturen i utgangspunktet
er låg. Nuuk har ein årleg nedbørsnormal på 599 mm der august og september er
dei våtaste.

Ein har lite nedbør i indre område av Grønland, men ein kan få periodar med lett
snø kvart år. Dette er med på auke den enorme ismassen over Grønland, som
inneheld iskjernar som er meir enn 100 000 år gamle. Thule, som ligg i nord på
Grønland, har eit klima som er representativt for dei indre områda og har ein
normal årsnedbør på berre 67 mm, der juli-september er den «våtaste» perioden
med om lag 10-13 mm kvar månad. Frå oktober til juni kjem det totalt berre om
lag 20 mm.



https://nn.wikipedia.org/wiki/Eritrea

Eritrea er ein stat i nordaust Afrika. Landet har kyst mot Raudehavet i aust og
grense mot Sudan i nord og vest og mot Etiopia og Djibouti i sør. Eritrea er
rekna som eitt av dei minst utvikla landa i verda.

Eritrea ligg ved Afrikas horn og grensar imot Raudehavet i nord og nord-aust.
Utanfor kysten ligg Dahlakøyene. Det høgaste fjellet er Soria i sentrale
Eritrea, 3 018 m over havet.

Høglandet i nord er ein del av det nordetiopiske platået eller Det etiopiske
høglandet. Platået går her nesten heilt ut til kysten av Raudehavet. Langs den
nordlege delen av kysten er det ei smal stripe sletteland før fjella reiser seg
nesten loddrett opp til platået.

Utanfor kysten er det fleire øyar, mellom anna Dahlak-arkipelet og Hanishøyane
og korallrev.

Låglandet i sør er ein del av Danakilørkenen, som til dels ligg under nivået til
havet. Einskilde høgare parti finst i innlandet i sør.

Denakilørkenen dekker derimot det meste av kysten og den sørlege delen av
landet, og er ein av dei varmaste stadane på jorda, og temperaturen kan tidvis
stige opp til nesten 50 °C. I tillegg er det i praksis ikkje noko regn her.

Berggrunnen i Eritrea består av prekambriske bergartar som vart deformert under
den panafrikanske orogenesen og intrudert av granitt i byrjinga av paleozoikum.
Det var omfattande forkastingsaktivitet ved danninga av Raudehavet i oligocen-
og miocen-tida.

Eritrea har rike førekomstar av gull, kopar og sink. Utanfor kysten finst
førekomstar av olje og gass.



https://nn.wikipedia.org/wiki/Den_gregorianske_kalenderen

Den gregorianske kalenderen er ein kalender som vart innførd av pave Gregor XIII
i 1582 i dei katolske landa, og er den som vert brukt i Noreg og ein stor del av
landa i verda i dag.

Denne kalenderen erstatta den julianske kalenderen som Julius Cæsar innførde i
år 45 f.Kr. Den gregorianske skulle korrigere skeivskapen i den julianske
kalenderen, som i løpet av åra hadde gjort at ingen av månadane samsvarte med
årstidene lenger. Den julianske kalenderen var 0,0078 døgn lengre enn det
tropiske året som årstidene følgjer, eller 11 minutt og 14 sekund. Eit tropisk
år varar i røynda 365,24219878 døgn.

Den gregorianske kalenderen har derfor 365 dagar, pluss skotår kvart 4. år,
bortsett frå år som er delelege på 100. År som er delelege på 400 er likevel
skotår.

Det vil seie at år 1996 er skotår, 2000 er skotår, 2004 er skotår, men 2100 er
ikkje skotår. Dette gjev ei årslengd på 365,2425, noko som gjev eit avvik frå
det tropiske året på berre 3 dagar per 10.000 år.

I Danmark og Noreg vart den julianske kalenderen brukt fram til søndag 18.
februar 1700. Då «hoppa» kalenderen til måndag 1. mars, som var fyrste dato
etter at den gregorianske kalenderen var innført.

På Island og Færøyane vart den nye kalenderen innførd litt seinare, med at
laurdag 16. november vart følgd av søndag 28. november.

Sverige (og derfor Finland) òg freista ein gradvis overgang. Planen deira var å
utelata skotårsdagen i år 1700, deretter 7 dagar i november, deretter droppa
skotårsdagen i 1704, 1708 og 1712. Dei gjennomførde det fyrste draget, men så
vart det heile gløymt. Kong Karl XII av Sverige måtte difor i 1711 gjenopptaka
arbeidet med å få orden på den svenske kalenderen. I 1712 gjekk svenskane
attende til den julianske kalenderen, med å ha 30 dagar i februar. Fyrst i 1753
gjekk dei over til den gregorianske kalenderen, med å hoppe frå 17. februar til
1. mars.



https://nn.wikipedia.org/wiki/Den_fyrste_verdskrigen

Den fyrste verdskrigen var ein verdskrig som gjekk føre seg i Europa frå august
1914 til 11. november 1918. Han var ein verdskrig av di dei deltakande landa var
store kolonimakter. I tillegg kom Sambandsstatane med i 1917. Storbritannia og
Frankrike hadde koloniar i alle verdshyrne, medan Russland strekte seg langt inn
i Asia.

Den fyrste verdskrigen er omtala som «krigen som skulle få slutt på alle
krigar». Ei anna omtale er berre «den store krigen» (la Grande Guerre eller The
Great War).

Landegrensene i Europa vart mykje endra då krigen tok slutt. Austerrike-Ungarn
forsvann og vart erstatta av ei mengd mindre sentral-europeiske statar, medan
Tyskland vart omforma frå keisardøme til republikk. Russland gjekk gjennom ein
revolusjon og måtte avstå store landområde. Mellom anna vart Finland og Polen
sjølvstendige land. Det osmanske riket vart delt opp, og kjernelandet vart
omdanna til Tyrkia.

Wienkongressen i 1815, etter Napoleonskrigane, teikna kraftig om på kartet over
Europa. Målet var å skapa ein ny situasjon utan større konfliktar. Situasjonen
endra seg etter kvart, i og med at nasjonalismen som tanke voks fram. Mindre
statar med sams kultur byrja arbeid for å slå seg saman, og større rike
risikerte å bryta saman etter som ulike folkegrupper ynskte sjølvstende.
Samlinga av Italia og Tyskland er døme på den første tendensen. I løpet av Otto
von Bismarck si karriere oppstod eit system av alliansar mellom ulike land, for
å skapa ei maktbalanse. I byrjinga av 1900-talet kom det fram ei rad spenningar
mellom to store blokker av allierte som dreiv med militær opprusting. Frankrike
ynskte oppreising etter nederlaget i den fransk-tyske krigen 1870-71,
Storbritannia og Tyskland konkurrerte i kolonispørsmål og om marinestyrke, medan
Russland og Austerrike-Ungarn hadde ulike meiningar om korleis Balkan og
Austeuropa skulle delast opp mellom dei.

Då kronprinsen og kona skulle besøke den skadde offiseren, hoppa den 18 år gamle
guten opp på bilen og skaut fleire skot, og kronprinsparet døyde momentant. Før
han vart tatt prøvde han å sluke gift, for å hindre å bli tatt. Det var
misslukka, og han spydde dette oppigjen. Guten var medlem av ein organisasjon
som kalte seg Den svarte handa.

Mordet på kronprins Franz Ferdinand av Austerrike-Este og kona den 28. juni
1914, ei hending kjend under namnet skota i Sarajevo, vart det utløysande
momentet. Etter ei tid med diplomatiske utspel mellom Serbia og Austerrike vart
den svarte veka innleia med mobilisering mellom stormaktene.

Den 28. juli gjekk Austerrike til krig mot Serbia. Russland byrja mobilisering
for å koma Serbia til hjelp, og erklærte krig, trass i åtvaring frå Tyskland.
Tyskland var alliert med Austerrike og erklærte krig mot Russland den 1. august.
To dagar seinare, den 3. august vart krig mot Frankrike erklært. Den 4. august
erklærte Storbritannia krig mot Tyskland. Den 6. august erklærte Austerrike krig
mot Russland.

Noreg var, på lik linje med dei andre skandinaviske landa, nøytra]t under den
fyrste verdskrigen.



https://nn.wikipedia.org/wiki/David_Bowie

David Bowie (fødd 8. januar 1947 som David Robert Jones, daud 10. januar 2016)
var ein engelsk songar og soloartist. Han var ei superstjerne innan
populærmusikken i seks forskjellige tiår.

Han var kjend som kameleonen i populærmusikken; han har føresett trendar og
justerer stil og personlegdom deretter, samtidig som han heldt fast på sine
eigne idear. Hans første skritt mot popularitet var med den folk-rock inspirerte
Space Oddity i 1969, men han var betre kjend som den androgyne glamrockaren på
Hunky Dory (1971), The Rise and Fall of Ziggy Stardust and the Spiders from Mars
(1972) og Aladdin Sane (1973). På 1970-talet blanda han kunst, filosofi og
litteratur inn i musikken og løfta pop- og rockemusikk til eit meir sofistikert
nivå. I albuma han har gjeve ut etter dette har han utforska soul, elektronika
og new wave, ofte før desse sjangrane vart populære eller i det heile oppstod.

Bowie arbeidde òg som film- og teaterskodespelar, plateprodusent,
musikkvideoregissør og kunstnar. Han gav ut det siste studioalbumet sitt,
Blackstar, på 69-årsdagen sin 8. januar 2016, berre to dagar før han døydde av
kreft.

David Robert Jones vart fødd i Brixton i London der han budde til han var om lag
seks år gamal. Familien flytta så til Bromley i Kent (i dag ein del av Greater
London). Han gjekk på skule ved Bromley Technical High School i Keston i Bromley
og budde med foreldra til han var 18.

Under ein krangel om ei jente, slo George Underwood til Bowie i auget, og Bowie
måtte halde seg borte frå skulen i åtte månadar, slik at han kunne få utført
operasjonar for å hindre at han vart fullstendig blind på auget. Underwood og
Bowie heldt fram med å vere gode vener, og Underwood laga seinare omslaga til
fleire av dei tidlege platene til Bowie. Operasjonane reparerte derimot ikkje
skaden, og eine pupillen hans er derfor alltid heilt utvida, noko som får det
til å sjå ut som om Bowie har to forskjellige augefargar.

Då han var 17 år, vart David Jones intervjua av BBC-programmet Tonight etter at
han grunnla The Society for the Prevention of Cruelty to Long-haired Men.

Bowie har uttalt at det første musikalske målet han hadde var å bli saksofonist
i Little Richard sitt band. Bowie starta som saksofonist, men vart oppdaga, ved
tilfeldigheit, då han song for ein vokalist som ikkje hadde dukka opp i ein
klubb i London. Han spelte i forskjellige bluesgrupper, som The King Bees, The
Mannish Boys og The Lower Third i 1964-1966. Bowie tilpassa seg heile tida dei
musikalske trendane, og låg stundom til og med føre desse. Den tidlegaste
musikken hans skifta mellom blues og Elvis-liknande musikk, samtidig som han
arbeida med fleire britiske popstilartar.

Bowie var påverka av dramastudia sine på denne tida - frå avantgarde teater og
pantomime til Commedia del Arte — og i mykje av det musikalske arbeidet hans
skapte han nye figurar. Den komande rockestjerna måtte etter kvart skifte namn
for å ikkje verte forveksla med Davy Jones frå The Monkees, så han valde
etternamnet Bowie etter Jim Bowie og den vidkjente Bowiekniven hans.

Bowie gav ut sitt første soloalbum i 1967 for Deram Records, som berre vart
kalla David Bowie, ei blanding av psykedelisk rock og easy listening. Han gav òg
ut singelen «The Laughing Gnome» med songen «The Gospel According to Tony Day»
som b-side. Verken singelen eller albumet gjekk inn på listene. Albumet er i dag
vanskeleg å få tak i, men songane på plata er seinare gjeve ut på forskjellige
samleplater.

Den første suksessen til Bowie kom i 1969 med singelen «Space Oddity». Denne
balladen fortel historia om Bowie sin første figur, Major Tom, som var ein
astronaut som forsvann i verdsrommet. Singelen vart ein hit i Storbritannia, og
var og finne på albumet Man of Words, Man of Music i 1969. I USA vart dette
albumet forvirrande nok kalla David Bowie, det same som debutalbumet. I 1972
vart dette albumet gjeve ut på ny med namnet Space Oddity, som inneheld fleire
akustiske viser og folkrock.

19. mars 1970 gifta Bowie seg med Mary Angela Barnett i Kent i England. Seinare
same året kom albumet The Man Who Sold the World, der Bowie forlet den akustiske
gitaren til fordel for tung rock i lag med gitaristen Mick Ronson, som medverka
mykje på Bowie sine album til ut 1973. Mykje av dette albumet er i liknande stil
som den britiske hardrocken på denne tida, men Bowie sette sitt eige preg på
musikken, mellom anna på tittelsporet som har eit latinsk lydbilete.

Tittelsporet vart òg ein hit for den britiske popsongerinna Lulu, og har vorte
spelt av mange andre grupper i etterkant, mellom anna Nirvana. Det opphavlege
omslaget til plata hadde eit bilete av Bowie tilbakebøygd i ein kjole, ein
tidleg indikasjon på Bowie si interesse for androgyn utsjånad.

Den neste plata hans, Hunky Dory, kom i 1971, og Bowie vandra frå tung hardrock
til pop med songar som den snodige «Kooks» (dedisert til den nyfødde sonen hans
Duncan Zowie Bowie (som i dag kallar seg Duncan Jones)), «Oh! You Pretty
Things», den halvvegs sjølvbiografiske «The Bewlay Brothers» og den
buddhismepåverka «Quicksand». Her er òg tre songar som direkte omhandlar tre
personar som Bowie sjølv var påverka av med «Song for Bob Dylan», «Andy Warhol»
og «Queen Bitch» (for Velvet Underground). Sist, men ikkje minst, inneheld
albumet dei to hitsinglane «Changes» og «Life on Mars?». Hunky Dory vart derimot
ikkje i seg sjølv ein hit, men la grunnlaget for det som snart skulle løfta
Bowie opp til dei største rockestjernene.

Bowie sin androgyne utsjånad vart tatt eit steg vidare i juni 1972 med
konseptalbumet The Rise and Fall of Ziggy Stardust and the Spiders from Mars,
som fokuserte på karrieren til ei utanomjordisk rockestjerne. Albumet er eit
steg i retninga mot hardrock-stilen på The Man Who Sold the World, men kjensla
er lettare og raskare, og var typisk for glamrock som Marc Bolan bana veg for.
Mange av songane på albumet er i dag rockeklassikarar, som «Ziggy Stardust»,
«Moonage Daydream», «Hang on to Yourself» og «Suffragette City».

Bowie sin Ziggy Stardust-figur vart grunnlaget for den første turnéen hans i
1972, der Bowie farga håret sitt flammande raudt og gjekk med fasjonable klede.
Med seg på turnéen hadde han tre musikarar, som representerte «The Spiders from
Mars», og inkluderte Mick Ronson på gitar, Trevor Bolder på bass og Mick
Woodmansey på trommer. Albumet spratt opp på femteplass på albumlista i
Storbritanna etter at singelen «Starman» gjekk opp til tiandeplass. Plata gjorde
Bowie til ei stjerne, og raskt etter steig albumet Hunky Dory til tredjeplass på
albumlista, og gjekk dermed forbi Ziggy Stardust. Samtidig gjekk singelen «John,
I'm Only Dancing», som ikkje var med på albumet, opp til 12. plass, medan songen
«All the Young Dudes» som Bowie skreiv og gav til Mott the Hoople gjekk opp til
tredjeplass. Bowie produserte òg denne songen.

Samtidig som Bowie turnérte med Ziggy Stardust, så slo den tidlegare
frontfiguren frå Velvet Underground, Lou Reed, gjennom med si plate Transformer,
som vart produsert av Bowie og Ronson. Same året kom Iggy Pop og bandet hans The
Stooges inn under same managerselskap som Bowie, MainMan Productions, og spelte
inn sitt siste album Raw Power i London. Sjølv om Bowie ikkje var med på
innspelinga, miksa han seinare plata.

The Spiders from Mars kom saman igjen i 1973 og laga albumet Aladdin Sane, eit
anna konseptalbum om oppløysinga av samfunnet. Dette vart det første albumet til
Bowie, som gjekk til topps i Storbritannia. Bowie skreiv alle songane til
albumet på den amerikanske delen av Ziggy Stardust-turnéen. På omslaget til
plata kan ein sjå Bowie med raudt hår, og eit raud-, svart- og blåfarga lyn i
andletet, og dette er eit av dei mest vidkjende plateomslaga i rockehistoria.
Aladdin Sane inneheldt hittane «The Jean Genie» og «Drive-In Saturday», i
tillegg til ei utgåve av The Rolling Stones sin «Let's Spend the Night
Together». Mike Garson vart hyrt inn på piano på albumet, og framføringa hans er
ofte trekt fram som høgdepunktet på plata. Dei siste ti åra har Garson spela
mykje i lag med Bowie, både på plater og konsertar.

Bowie heldt fram med Ziggy Stardust-turneen i 1973 med songar frå både Ziggy
Stardust og Aladdin Sane, i tillegg til enkelte tidlegare songar som «Changes»
og «The Width of a Circle», der Bowie brukte til dels sjokkerande scenerørsler,
som til dømes å simulere oralsex med Ronson sin gitar. Bowie tok figuren ut til
det ekstreme, og turnerte og gav pressekonferansar som Ziggy Stardust, før han
brått avslutta turneen og «karrieren» til Ziggy Stardust ved Hammersmith Odeon i
London i 1973. Før siste song seier han til publikum: «Not only is this the last
show of the tour, but it's the last show that we'll ever do», noko ein kan høyre
på konsertalbumet Ziggy Stardust - The Motion Picture.

Pin Ups, ei samling av Bowie sine versjonar av 1960-talssongar, vart gjeve ut i
1973 og nådde tredjeplass på den britiske albumlista, medan singelen «Sorrow»
frå albumet gjekk heilt til topps. Dette gjorde David Bowie til den mestselgande
artisten i Storbritannia i 1973. På denne tida var derimot The Spiders from Mars
for lengst oppløyst, og Bowie prøvde å forlate Ziggy-personen.

Fleire av dei tidlegare albuma til Bowie vart òg gjeve ut på nytt, og songen
«Life on Mars?» frå Hunky Dory vart gjeve ut på singel, og nådde tredjeplass i
Storbritannia i 1973. Same året kom òg songen «The Laughing Gnome» frå
debutalbumet på singel, og denne nådde sjetteplass.

I 1974 kom det nok eit ambisiøst album, kalla Diamond Dogs. Diamond Dogs kom av
to forskjellige idear. Ein musikal basert på ei framtid i ein post-apokalyptisk
by, og musikk basert på George Orwell sin roman 1984 (songane «1984», «Big
Brother» og «We are the Dead»).

Bowie planla òg å lage ein film av albumet, men kom aldri så langt. Han har
fortalt seinare at det vart filma ein scene av eit blodbad med folk på
rulleskøyter. Bowie planla faktisk å lage ein musikal av 1984, men interessa
forsvann då det viste seg vanskeleg å få lisensiering for romanen, og han brukte
songane han alt hadde skrive for Diamond Dogs.

Albumet, og eit fjernsynsprogram på amerikanske NBC kalla 1980 Floor Show, som
vart sendt på same tid, viste at Bowie var på veg mot soul- og funkmusikk, noko
songen «1984» er eit døme på. Albumet gav hitsinglar som «Rebel Rebel»
(femteplass i Storbritannia) og «Diamond Dogs» (21. plass i Storbritannia), og
sjølve albumet gjekk heilt til førsteplass på den britiske albumlista, noko som
gjorde Bowie til den mesteselgande artisten i heimlandet to år på rad. Albumet
gjorde det òg bra i USA, der det gjekk opp til femteplass.

Bowie la ut på ein omfattande turné i Nord-Amerika etter albumet, som varte frå
juni til desember 1974. Her vart det brukt overdådige, teatralske
spesialeffektar og koreografi (av Toni Basil), og heile sceneproduksjonen braut
med vanlege rockekonsertar ved at det ikkje vart spelt ekstranummer. Turneen
vart filma av Alan Yentob for dokumentaren Cracked Actor.

Eit konsertalbum, kalla David Live, vart gjeve ut, og Bowie uttalte at albumet
burde vore kalla «David Bowie Is Alive and Well and Living Only In Theory», noko
som sannsynlegvis refererer til den psykologiske tilstanden hans under denne
ville perioden. Albumet gjekk opp til andreplass i Storbritannia (og
åttandeplass i USA) og styrkte posisjonen hans som superstjerne. Singelen «Knock
on Wood» vart gjeve ut, og nådde tiandeplass i Storbritannia.

Etter dei første konsertane kasta Bowie bort dei fleste sceneeffektane, og etter
sommarpausen i turneen i Philadelphia, der han spelte inn nye songar, passa
ikkje lenger lydbiletet på Diamond Dogs. Bowie avlyste resten av turneen og
gjorde endringar i bandet, før han igjen la ut på det han kalla Philly
Dog-turneen i oktober.

For Ziggy Stardust-tilhengjarar som ikkje hadde oppdaga soul og funk, som
allereie var til stades i Bowie si siste plate, vart det «nye» lydbiletet eit
brått og sjokkerande steg. I 1975 kom albumet Young Americans der Bowie utforska
såkalla Philly soul (soul frå Philadelphia), men han sjølv kalla lydbilete
«plastikksoul». Albumet inneheld hitsingelen «Fame», som vart skriven i lag med
John Lennon, og ein av Bowie sine gitaristar Carols Alomar. Songen var basert på
eit gitarriff som Alomar utvikla då dei spelte ein versjon av The Fares sin song
«Footstompin'», som dei spela på konsertar i denne perioden. Ein av koristane på
albumet var den då ukjende Luther Vandross, som òg var medlåtskrivar på enkelte
av songane på Young Americans. Songen «Win» hadde eit hypnotisk gitarriff som
Beck seinare stal på sin song «Debra» frå albumet Midnight Vultures. Sjølv om
Bowie omtalte musikken sin som «plastikksoul», vart han ein av dei få kvite
artistane som opptredde på det populære programmet Soul Train. På ein
TV-opptreden på The Dick Cavett Show virka Bowie paranoid, noko som bekrefta
ryktet om kraftig kokainbruk på denne tida.

Young Americans førte til at Bowie verkeleg vart ei stor stjerne òg i USA, sjølv
om albumet ikkje kom høgare enn niandeplass, men det heldt seg på listene
dobbelt så lenge som Diamond Dogs. Samtidig gjekk albumet opp til førsteplass i
heimlandet, og det same gjorde ei nyutgjeving av singelen «Space Oddity».

I 1976 kom Station to Station, som omhandla Bowie som ein mørkare soulfigur
kalla The Thin White Duke. Visuelt likna figuren på Thomas Jerome Newton,
figuren Bowie spelte i filmen The Man Who Fell to Earth. Station to Station var
eit overgangsalbum mellom funk- og soulmusikken på Young Americans og den
Krautrock- og synthesizerbaserte musikken på dei neste platene hans. Bowie var
på denne tida svært avhengig av narkotika, og særleg kokain, og mange anmeldarar
har tilskrive den oppstykka rytmen og kjenslemessige likesæla til
kokainmisbruket. På denne tida vart Bowie kjenslemessig forstyrra og
stormannsgal.

Det vart ein ny stor turné i 1976, Station to Station World Tour, det det vart
brukt svært sterke og kvite lys som gjorde sterke inntrykk på dei nye songane,
som den dramatiske «Station to Station», den romantiske balladen «Word on a
Wing» og dei funky songane «TVC 15» og «Stay». Kjernen i turnébandet var
rytmegitaristen Carlos Alomar, bassisten George Murray og trommisen Dennis
Davis, og desse tre var med i bandet til Bowie fram til 1980.

Albumet nådde tredjeplass i USA, det høgaste han kom der nokon gong, og singelen
«Golden Years» vart ein stor hit på begge sider av Atlanteren. Kommersielt var
Bowie på topp, men vitet hans var det ikkje, på grunn av stadig aukande
kokainbruk, og han tok fleire overdosar i løpet av året. Samtidig kom han med
fleire kontroversielle utsegner, der han mellom anna hylla Hitler, og refererte
til han som den første rockestjerna på grunn av sitt scenetekke, og samanlikna
han med Mick Jagger. I tillegg sa han at «Storbritanna var klar for ein
facistisk leiar.» Han forklarte seinare at det var skilnad på å «vere klar» for
ein, og «trenge» ein.

Bowie kan ha med utsegna si ha meint at han var fengsla av Hitler si evne til å
suggere ei menneskemengd, og ikkje til menneskesynet hans. Utsegna vart derimot
etterfulgt av eit biletet av Bowie i ein open Mercedes, der det kan sjå ut som
han gjer ei nazihelsing ved Victoria Station i London. Bowie har seinare uttalt
at han aldri ville vere så «tåpeleg» at han vil gjere ei nazihelsing, og at
fotografen berre tok bilete av han medan han vinka til tilhengjarane. Denne
hendinga, i lag med rasistiske utsegner frå Eric Clapton, var med på å starte
rørsla Rock Against Racism. Seinare har Bowie beklaga sine «fascistiske»
utsegner, og skulda på kokainmisbruket.

Bowie hadde ei aukande interesse for tysk musikk, og i lag med den aukande
narkotikabruken førte dette han til Berlin for å avruse seg og starte på ny. Han
tok med seg venen Iggy Pop, og dei delte eit husvære i lag. I tillegg til å lage
tre av sine eigne album i lag med produsenten Tony Visconti, hjelpte han Iggy
Pop tilbake til musikkverda og var med å skreiv dei to første soloplatene hans,
The Idiot og Lust for Life.

Station to Station var med på å bane veg mot albumet Low, det første av tre
album som vart laga i lag med Brian Eno, som ikkje var produsent på albuma, som
mange trur. Plateomslaga viser at det berre var Bowie og Tony Visconti som var
produsentane på albuma. Eno var medlåtskrivar, spelte tangentinstrument og
utvikla strategiar. Bowie sa i 2000 at «Gjennom åra har ikkje Tony Visconti fått
nok ros for arbeidet han gjorde på dei albuma. Lydbilete og kjensla i alt frå
trommene til korleis vokalen min vart spelt inn er Tony Visconti».

Bowie var mykje påverka av Krautrock-lyden til Kraftwerk og Neu!, i tillegg til
minimalisten Steve Reich. Bowie reiste til Neunkirchen nær Köln for å møte den
vidkjende tyske produsenten Conny Plank. Conrad Plank vart rekna som ein
banebrytande produsent for tysk rock, men var ikkje interessert i å arbeide med
Bowie. Bowie og laget hans gjorde då alt på eiga hand, og lagde nye songar som
var relativt enkle og repeterande. Low vart laga i 1976 og gjeve ut tidleg i
1977, og inneheldt ein overraskande hitsingel kalla «Sound and Vision», som
gjekk til tredjeplass i Storbritannia. Low er kjend for å vere føre for si tid,
og mange reknar albumet som eit av dei beste Bowie-albuma.

Innspelinga av Low vart gjort på ein måte som Bowie framleis praktiserer. Det
meste av bandet var berre i studio dei første fem dagane, og etter dette vart
Eno, Alomar og gitaristen Ricky Gardiner igjen for å legge på fleire spor. Til
slutt var det berre Bowie, Visconti og studioteknikarane igjen, medan Bowie
skreiv tekstane og spelte inn vokalen.

Den neste plata , "Heroes", hadde eit liknande lydbilete som Low, men var litt
meir tilgjengeleg. Kjensla i desse platene passar tidsånda til den kalde krigen,
symbolisert av den delte byen som som var ei av inspirasjonskjeldene til plata.
Tittelsporet er ein av dei mest kjende songane til Bowie, ei klassisk
kjærleikssoge om to kjærestar som møter kvarandre ved Berlinmuren.

I 1977 var Bowie med på fjernsynsshowet Marc, der programleiaren var Marc Bolan,
som var ven av Bowie og ein banebrytar innan glamrock med bandet T. Rex. Bowie
viste seg å verte den siste gjesten på showet fordi Bolan omkom i ei bilulykke
like etter. Bowie var ein av mange superstjerner som var i gravferda.

I jula 1977 spelte Bowie inn julesongen «Little Drummer Boy» i lag med Bing
Crosby, som Bowie beundra. Ein månad etter innspelinga døydde Crosby, og fem år
seinare vart songen gjeve ut på singel og vart ein hit verda over. Bowie sa
spøkefullt seinare at han var redd for å vere gjesteartist fordi «alle han
trefte der døydde ein månad seinare».

Det vart ein omfattande turné i 1978, med musikk frå både Low og "Heroes". Ein
av konsertane vart gjeve ut på albumet Stage. Songar frå både Low og "Heroes"
vart seinare omgjort til symfoniar av minimalisten Phillip Glass. I 1978
fortalte òg Bowie Sergej Prokofiev sin Peter and the Wolf (Peter og Ulven) på
plate.

Lodger kom i 1979 og var det siste albumet i Bowie sin såkalla Berlintriologi.
Det inneheldt singlar som «Boys Keep Swinging», «DJ» og «Look Back in Anger», og
i motsetnad til dei to føregåande albuma, inneheld det ikkje instrumentalar.
Albumet er derimot kjend for å innehalde ei vridd blanding av new wave og
verdsmusikk, og songar som «African Night Flight» og «Yassassin» var uvanlege
sjølv for Bowie å vere. Plata inneheld derimot songar som vart komponert ved å
bruke uvanlege komposisjonsteknikkar av Bowie og Eno. «Boys Keep Swinging» vart
utvikla ved at bandmedlemmane bytta instrument med kvarandre, og «Move On»
inneheld ein baklengsversjon av refrenget til «All the Young Dudes», som Bowie
skreiv tidlegare.

I 1980 brukte Bowie alt han hadde lært i Berlin og laga albumet Scary Monsters
(and Super Creeps), som inneheld hitten «Ashes to Ashes». Biletbruken Bowie
brukte i musikkvideoen til songen viste den nyromantiske undergrunnsrørsla for
resten av verda. Videoen er rekna for å vere ein av dei mest banebrytande og
innovative muskkvideoane gjennom tidene.

Sjølv om Scary Monsters er ei vidareføring av berlinperioden til Bowie, vart
plata rekna som å vere meir direkte både musikalsk og tekstmessig, truleg som
følgje av den store omforminga Bowie hadde gjennomgått i Berlin. Bowie hadde
skilt seg frå kona Angie, gjeve opp narkotika, og endra oppfatinga si totalt om
korleis musikk skulle lagast. Albumet flyttar seg mot hardrock med mange
musikalske nyskapingar, med mellom anna framtredande gitar frå Robert Fripp
(King Crimson) og Pete Townshend (The Who). Singelen «Ashes to Ashes» nådde
førsteplass i mange land, inkludert heimlandet. Samtidig arbeida Bowie som
Elefantmannen på Broadway i løpet av ein periode på tre månadar.

I 1981 gav musikkgruppa Queen ut singelen «Under Pressure», som var skriven og
spelt inn i lag med Bowie. Songen vart ein stor hit, og var Bowie sin tredje og
Queen sin andre nummer ein-singel i Storbritannia. Same året gjorde Bowie ei
rolle som seg sjølv i den tyske filmen Christiane F. Wir Kinder vom Bahnhof Zoo,
som var ei sann historie om den 13 år gamle jenta i Berlin som vart avhengig av
heroin og enda opp som prostituert. Bowie er kreditert med «spesielt samarbeid»
og musikken hans vert brukt gjennom heile filmen. Filmmusikken vart gjeven ut i
1982 og inneheld songen «Heroes» sunge delvis på tysk.

Bowie fekk så sin definitive kommersielle kjempesuksess med Let's Dance i 1983,
ei glatt danseplate som vart produsert i lag med Nile Rodgers frå CHIC. Dette
vart noko heilt anna enn Scary Monsters, noko Bowie fekk ein del kritikk for. I
staden for å gjere opprør mot 80-tals dansemusikk, vart han i staden ein del av
det. Tittelsporet gjekk til topps i mange land, inkludert USA og Storbritannia,
og vert i dag rekna som ein klassikar.

Albumet inneheld òg singlane «Cat People», «Modern Love» og «China Girl».
Musikkvideoen for «China Girl» skapte litt oppstyr på grunn av nakenscenar.
Songen vart opphavleg skrive i lag med Iggy Pop for albumet hans The Idiot.
Bowie har seinare fortalt at årsaka til at han spelte inn denne songen på nytt
var for å hjelpe Iggy Pop økonomisk. Let's Dance vart òg springbrett vidare for
gitaristen Stevie Ray Vaughan, som spelte på albumet. Han skulle òg vere med på
den påfølgjande turnéen Serious Moonlight Tour, men på grunn av ein krangel om
betaling vart Vaughan bytta ut med Earl Slick. The Simms Brothers Band spelte òg
på plata og konsertane. Turnéen vart ein stor suksess.

Oppfølgjaren kom i 1984 med Tonight, og følgde opp stilen på Let's Dance. Plata
inneheldt samarbeid med Tina Turner og ein ny versjon av The Beach Boys sin song
«God Only Knows». Kritikarane kalla det latmannsarbeid, og hevda Bowie rett og
slett prøvde å lage ei ny Let's Dance. Albumet gav likevel ein hit med songen
«Blue Jean», som kom i lag med ein 22 minutt lang kortfilm regissert av Julien
Temple, som gav Bowie ein Grammy-pris. Plata inneheldt òg singelen «Loving the
Alien», og nyinnspelingar av to songar Bowie skreiv i lag med Iggy Pop,
«Neighborhood Threat» og «Tonight» frå albumet Lust for Life.

I 1985 spelte Bowie fleire av sine største hittar på Wembley for Live Aid. På
konserten vart det òg vise ein video av ein duett mellom Bowie og Mick Jagger på
songen «Dancing in the Street». Songen vart òg gjeve ut på singel og gjekk raskt
inn på førsteplass.

Same året arbeida Bowie i lag med Pat Metheny Group på songen «This Is Not
America», som vart brukt og hadde ei sentral rolle i filmen The Falcon and the
Snowman.

I 1986 laga Bowie på eiga hand temaet til filmen Absolute Beginners. Filmen
gjorde det ikkje så bra, men singelen gjekk opp til andreplass i Storbritannia,
og Bowie hevda i fleire år at det var den beste og mest profesjonelle songen han
hadde skrive. Han gjorde òg ei rolle i filmen Labyrinth av Jim Henson som
Jareth, the Goblin King, som stel litlebroren til ei jente kalla Sarah (spelt av
Jennifer Connelly), for å gjere han om til ein «goblin». Bowie skreiv songar for
filmen, og nokre av desse vart gjeve ut på singel.

Bowie sitt siste popalbum var Never Let Me Down i 1987, der han gjekk bort frå
den lette dansemusikken på dei to førre albuma, og i staden produserte tyngre
rock ein kunne dansa til. Album gjekk «berre» opp til sjetteplass i
Storbritannia, og fekk generelt dårlege kritikkar i pressa i tillegg til at det
selde dårleg. Bowie har seinare orsaka den dårlege kvaliteten på albumet, medan
andre meiner at fleire av songane er undervurdert og hadde vore mykje betre med
ein annan produksjon. Mange ser på dette albumet som Bowie sitt dårlegaste nokon
gong.

30. mai 1987 opna Bowie turnéen Glass Spider Tour, der han gjorde 86 konsertar i
15 land. Her hadde han med seg Carlos Alomar (gitar), Peter Frampton
(sologitar), Carmine Rojas (bass), Alan Childs (trommer), Erdal Kizilcay
(tangentinstrument, trompet, conga, fiolin) og Richard Cottle (tangentinstrument
og saksofon), i tillegg til ei rekkje dansarar.

Enkelte kritikarar kalla turneen overprodusert, og at det var ingen som fekk med
seg alle spesialeffektane og dansarane, som forsvann på desse store
stadiumkonsertane. Dei som fekk med seg konsertane fekk derimot sjå Bowie spele
mange av klassikarane sine. I august 1988 spela Bowie Pontius Pilatus i Martin
Scorsese-filmen The Last Temptation of Christ.

I 1989, for første gong sidan tidleg på 1970-talet, danna Bowie eit band kalla
Tin Machine, eit hardrock/grønsj-band i lag med Reeves Gabrels, Tony Sales og
Hunt Sales. Tin Machine gav ut to studioalbum og eit konsertalbum. Bandet fekk
blanda kritikkar i pressa, og ein noko lunken mottaking av publikum. Bandet vart
derimot starten på samarbeidet mellom Bowie og Gabrels.

Det første albumet Tin Machine frå 1989 vart derimot populært og nådde
tredjeplass i Storbritannia. Bandet la ut på ein verdsturné. Sjølv om bandet
oppnådde ein viss suksess var Bowie frustrert over at mange av ideane hans enten
vart vraka eller endra av bandet.

Bowie byrja ein stadiumturné i 1990 der han stort sett berre spelte sine største
hittar. «Sound + Vision Tour» (kalla opp etter ein av singlane på Low) trekte
til seg store publikum, kanskje delvis på grunn av at Bowie erklærte at dette
var siste gong han nokon gong skulle spele desse songane. Han heldt derimot
ikkje dette løftet, og spelte seinare fleire av desse songane igjen, men ofte
med anna arrangement enn tidlegare.

Bowie fekk meir negativ presseomtale med Tin Machine si andre plate, Tin Machine
II i 1991. Omslaget viste fire nakne statuar, noko som skapte oppstyr i USA.
Etter dette albumet og konsertalbumet Tin Machine Live: Oy Vey, Baby frå 1992
(som vart ein fiasko) var Bowie lei av å arbeide i eit band der han ikkje kunne
få utfolde seg fritt. Bowie lærte derimot noko under denne perioden, og viste
eit ønske om å arbeide hardare med musikken enn å oppnå kommersiell suksess.
Seinare har kritikarar oppdaga at Tin Machine sin musikk hadde mange
likskapstrekk både stilmessig og melodisk til grønsjrørsla som kom med Nirvana i
1991. Dagbøker av Kurt Cobain har seinare vist at han tykte om både Bowie og Tin
Machine.

I 1992 framførte Bowie hittane «Heroes» og «Under Pressure» (med Annie Lennox)
på konserten til hyllest for Freddie Mercury, og året etter kom albumet Black
Tie White Noise, som var ei stilblanding av soul, jazz og hip hop. Plata vart
produsert av Nile Rodgers, som òg produserte Let’s Dance. Sjølv om enkelte
kritikarar meinte albumet var mykje betre enn Let’s Dance, var tilhengjarane
meir usikre. To singlar frå albumet, «Jump They Say» og «Miracle Goodnight»,
gjekk likevel til topps på singellista i Storbritannia.

I 1993 lagde Bowie òg musikken for fjernsynsserien The Buddha of Suburbia, og
gav ut eit album med same namn. Her tok Bowie ei ny musikalsk retning, men plata
inneheldt framleis element frå Black Tie White Noise. Plata er Bowie sin
personlege favoritt, og vart så pass populært at det etter kvart vart gjeve ut i
resten av verda.

I 1995 starta Bowie på det ambisiøse og industrielle prosjektet Outside, som
opphavlege skulle vere første del av ei rekkje plater som omhandla ei soge om
kunst og mord. Bowie samarbeida med Brian Eno på plata. Albumet inneheldt
singlane «Hallo Spaceboy» og «The Heart’s Filthy Lesson», som var med på å føre
Bowie tilbake i det musikalske rampelyset. Med på plata spelte òg gitaristane
Reeves Gabrels og Carlos Alomar, som begge hadde samarbeida med Bowie tidlegare.

I september 1995 starta Bowie turnéen Outside Tour. Bowie valde Nine Inch Nails
som partnar på turneen, eit trekk som vart latterleggjort av både tilhengarar og
presse. Turneen selde derimot dårleg, og vart til slutt avlyst. Trent Reznor,
frontfigur i Nine Inch Nails, samarbeida derimot ein del med Bowie i åra etterpå
og lagde remixar av singlane «The Heart’s Filthy Lesson» og «I’m Afraid of
Americans»

17. januar 1996 vart David Bowie tatt opp i Rock and Roll Hall of Fame,
presentert av Madonna og David Byrne.

I 1997 kom albumet Earthling, som fekk nokre av dei beste anmeldingane Bowie
hadde hatt sidan tidleg på 1980-talet. Plata var ei blanding av drum and bass,
techno og rock, og inkluderte singelen «Telling Lies», som vart den første
singelen nokon gong som vart gjeve ut på Internett. Andre singlar var «Little
Wonder», «Seven Years in Tibet», «Dead Man Walking» og «I’m Afraid of
Americans». Videoane til fleire av desse singlane vart mykje vist på slutten av
1990-talet.

9. januar 1997 heldt Bowie ein konsert i Madison Square Garden i New York City
for å feire 50-årsdagen sin (som var to dagar før). Her hadde han med seg fleire
gjesteartistar, inkludert Billy Corgan, Frank Black, Sonic Youth, Robert Smith
frå The Cure, Brian Molko og Lou Reed.

I 1998 kom filmen Velvet Goldmine av Todd Haynes, som tok tittelen sin frå ein
av songane Bowie laga i Ziggy-perioden, og filmen inneheld mange parallellar til
Bowie sitt liv både på og utanfor scenen. Forholdet mellom dei to hovudrollene,
Curt Wild (spelt av Ewan McGregor) og Brian Slade (spelt av Jonathan
Rhys-Meyers) var laust basert på Iggy Pop og David Bowie på 1970-talet. Filmen
sin tagline var «The rise of a star ... the fall of a legend» og referer til
albumet «The Rise and Fall of Ziggy Stardust».

I 1998 vart Bowie gjenforent med Tony Visconti for å spele inn songen «Sky Life»
for filmen om Rugrats. Sjølv om songen verken vart brukt i filmen eller gjeve ut
på albumet frå filmen, førte gjenforeninga til eit nytt samarbeid som skulle var
fleire år.

'hours...' kom i 1999, og inneheldt dei fleste songane som Bowie og Gabrels
hadde laga for dataspelet Omikron: The Nomad Soul. Bowie, og kona hans Iman,
hadde begge roller i spelet, og medverka med stemmer. På plata var òg songen
«What's Really Happening», der teksten var skrive av Alex Grant, som vann ein
tekstkonkurranse på Internet der premien var at teksten vart brukt på songen.
Albumet fekk igjen gode notisar i pressa. Bowie planla òg albumet Toy like
etter, som skulle innhalde nye utgåver av Bowie sin tidlegaste songar, i tillegg
til tre nye songar. Nokre av songane vart gjeve ut på seinare prosjekt, men
sjølve albumet vart aldri gjort ferdig.

På 1990-talet lanserte Bowie sin eigen tenesteytar for Internett (BowieNet), og
samtidig lanserte han eit uvanleg obligasjonssystem for å tene pengar på
framtidige platesalg kalla Bowie Bonds.

Restane av plateprosjektet Toy vart albumet Heathen i 2002, som hadde eit
forholdsvis mørkt og atmosfærisk lydbilete. Dette vart Bowie sitt mest populære
album på mange år. Singlane «Slow Burn», «I've Been Waiting for You» (ein Neil
Young-song) og «Everyone Says Hi» vart gjeve ut med mange b-sider frå
Toy-innspelingane i tillegg til «Safe», som var ei omarbeiding av «Sky Life».
Songane «Afraid» og «Uncle Floyd» (som fekk namnet «Slip Away») frå Toy, vart
gjeve ut på sjølve albumet.

I 2003 rapporterte den britiske avisa Sunday Express at Bowie var den nest
rikaste artisten i Storbritannia (bak Sir Paul McCartney) med ein estimert
formue på 3,3 milliardar kroner, medan Sunday Times i 2005 nedjusterte dette til
litt over 600 millionar kroner.

I september 2003 gav Bowie ut albumet Reality, og la ut på ein omfattande turné
det følgjande året, men turneen vart avlyst etter ein konsert i Scheeßel i
Tyskland 25. juni 2004, då han fekk smerter i brystet. Det viste seg å vere ei
blokkert arterie, og det vart raskt utført ein operasjon. Under turneen spelte
Bowie både i Bergen og i Oslo, og under konsterten i Oslo kasta nokon ein
kjærleik på pinne på auga hans. Bowie skal ha stoppa konserten og ropt: «Wanker!
You fucking wanker!», før han heldt fram med konserten.

Ein konsert-DVD vart gjeve ut i 2004 kalla A Reality Tour, som inneheld mange
songar frå Bowie si lange karriere.

Bowie har tatt det med ro dei siste åra etter hjarteoperasjonen, men jobba på
små prosjekt. I 2005 spelte han inn songen «(She Can) Do That» i lag med Brian
Transeau for filmen Stealth. I april 2005 fortalte regissør Darren Aronofsky at
Bowie arbeida med ei rockeopera-utgåve av teikneserien Watchmen.

I september 2005 kom Bowie tilbake på scenen i lag med The Arcade Fire der han
song på songen deira «Wake Up» i tillegg til sin eigen «Five Years». Eit par
dagar seinare gjorde han ein ny gjesteopptreden der han song «Queen Bitch». Same
året medverka han på albumet No Balance Palace av det danske bandet Kashmir.
Albumet var produsert av Tony Visconti. I tillegg song Bowie ein song på Lou
Reed si plate The Raven.

2006 var nok eit roleg år for Bowie, men han gjorde ein overraskande
gjesteopptreden på ein David Gilmour-konsert 29. mai 2006 ved Royal Albert Hall
i London, der han song songane «Arnold Layne» og «Comfortably Numb». Tidlegare
på året fekk David Bowie prisen Grammy Lifetime Achievement Award. I november
spelte Bowie i lag med Alicia Keys i New York, der dei gjorde ein duett på
«Changes». I tillegg framførte Bowie songane «Wild is the Wind» og «Fantastic
Voyage».

8. januar 2013, på 66-årsdagen hans, vart det på nettstaden hans annonsert ein
ny song, «Where Are We Now?», med påfølgjande musikkvideo. Samstundes vart det
annonsert eit nytt album, The Next Day som skulle kome ut 8. mars 2013.

Bowie si første store filmrolle var i The Man Who Fell to Earth (1976) som han
fekk gode kritikkar for. Bowie spelar rolla som Newton, eit romvesen frå ein
planet som er i ferd med å tørke opp. Han kjem til jorda for å ta med seg vatn
tilbake til planeten sin. Han kjem med nyvinningar, som gjev han makt og rikdom
på jorda. Makta og alkoholforbruk tar overhand, og oppdraget hans vert sett på
spel. I 1979 spelte Bowie i filmen Schöner Gigolo, armer Gigolo ein britisk-tysk
film av David Hemmings. Bowie spelte rolla som ein prøyssisk offiser, som kjem
heim frå Første verdskrig, og vert oppdaga av baronessa Marlene Dietrich, som
han vert gigolo for.

På 1980-talet spelte Bowie i fleire filmar. I 1982 gjorde han ei rolle som seg
sjølv i Christiane F. Året etter spelte Bowie ein vampyr i filmen The Hunger i
lag med Catherine Deneuve og Susan Sarandon. Nagisa Oshima sin film Merry
Christmas, Mr. Lawrence (1983) hadde Bowie i rolla som Major Jack Celliers, ein
krigsfange i ein japansk interneringsleir. Ein anna musikar, Ryuichi Sakamoto,
spelte rolla som kommandanten i leiren. Bowie hadde ei lita rolle som The Shark
i Yellowbeard, ein piratkomedie frå 1983 av enkelte medlemer frå Monty Python. I
1985 gjorde han ei lita rolle som leigemordar i filmen Into the Night. I 1986
kom rockemusikalen Absolute Beginners, som vart slakta i pressa. Same året
spelte han rolla i kultklassikaren og fantasifilmen Labyrinth i lag med Jennifer
Connelly, som spelte tenåringsheltinna. Bowie spelte ein sympatisk Pontius
Pilatus i Martin Scorsese sin film The Last Temptation of Christ i 1988. I 1989
var han påtenkt rolla som Jokeren i Tim Burton og Sam Hamm sin film Batman.
Rolla gjekk til slutt til Jack Nicholson.

Bowie heldt fram med skodespelarkarrieren på 1990-talet. Han spelte ein misnøgd
restauranttilsett i lag med Rosanna Arquette i The Linguini Incident, og spelte
den mystiske FBI-agenten Phillip Jeffries i David Lynch sin Twin Peaks: Fire
Walk With Me (1992). I 1996 spelte han Andy Warhol i Basquiat av Julian
Schnabel. Bowie gjorde òg ei lita rolle i serien The Hunger, som var basert på
filmen frå 1983. I 2000 hadde han ei av hovudrollene i filmen Mr. Rice's Secret,
der han spelar naboen til ein tolv år gamal dødssjuk gut. Like før guten døyr
har Mr. Rice planlagd ei skattejakt som fører til ein viktig løyndom.

I 2006 spelte Bowie Nikola Tesla i lag med Christian Bale og Hugh Jackman i The
Prestige, ein film av Christopher Nolan. Det er ei soge om to konkurrerande
magikarar rundt førre århundreskifte. Bowie har stemma til Maltazard i filmen
Arthur and the Minimoys.

Bowie gifta seg for andre gong med den somaliske modellen Iman Abdulmajid, i
1992. Paret har ei dotter, Alexandria Zahra Jones. Han har òg ein steson frå
Iman sitt første ekteskap, og sonen Duncan Jones frå sitt første ekteskap. Paret
er for tida busett i New York City.



https://nn.wikipedia.org/wiki/Bj%C3%B8rn

Bjørnefamilien (Ursidae) er ein familie av store, tunge rovpattedyr som ofte òg
livnærer seg med plantekost. Nokre artar går i hi om vinteren.

Det har vore bjørnar på alle kontinenta, bortsett frå Australia og Antarktis,
men det finst flest av dei på den nordlege halvkula. I Noreg lever brunbjørnen
på fastlandet og isbjørnen mellom anna på Svalbard. I Skandinavia finst det i
dag mellom 1 200 og 1 500 individ av brunbjørnen.

Bjørnane veg mellom 300 og 800 kg. Dei har tunge kroppar og kraftige lemmer.
Labbane er breie med klør som alltid er ute, snuten er lang og halen er kort.
Dyra er kjenneteikna av tjukk pels som kan ha ulike fargar, gjerne svart, raud
eller kvit, og av og til med kvite teikningar på brystet eller i fjeset.

Dyra brukar tennene som reiskapar og til å forsvara seg. Dei kan mellom anna
bruka klørne til å grava opp røter, riva opp termittuer eller bikuber, og fanga
bytte.

Bjørnar har lenge imponert menneska med storleiken og styrken sin, og dei er
blitt dyrka som totemdyr i fleire kulturar. Fleire norske namn inneheld ordet
«bjørn», og det finst fleire namn som viser til dyret åleine, til dømes Ursula ,
Bera og sjølve namnet Bjørn. Ein har teke dyret til beskyttar for fleire byar og
finn det på fleire våpenskjold, og Russland har lenge vore symbolisert gjennom
den russiske bjørnen.

I nyare tid, då bjørnejakt ikkje lenger er eit livsfarleg vågestykke, er det
lagt meir vekt på den søte utsjånaden til bjørnar. Teddybjørnar og liknande
kosedyr er blitt utbreidde og populære leiketøy, og koselege bjørnar er
hovudpersonar i fleire historier for barn.



https://nn.wikipedia.org/wiki/Aurlandsdalen

Aurlandsdalen er eit 40 km langt dalføre som ligg i Aurland kommune i Sogn og
Fjordane fylke. Dalen er med den dramatiske fjellnaturen eit naturskjønt
turområde som blir vitja av mange fjellvandrarar kvart år. Nedst i dalen går E16
gjennom den lengste vegtunnelen i verda. Utbygginga av Aurlandselva og
vasskraftressursane i dalen blei vedtekne i 1969. Utbygginga som fylgde på
1970-talet førte til mindre vassføring i elva, endra naturtilhøve, kraftige
protestar og ein av de første store debattane om naturvern i Noreg.

Sommaren 1819 reiste målaren Johannes Flintoe saman med Gerhard Munthe, som då
arbeidde med eit nytt kart over Noreg, og Munthes fetter Peder Pavels Aabel
gjennom Aurlandsdalen. Skisser til dei kjente bileta frå Aurlandsdalen, mellom
anna Fra Bjønnstigvarden, vart til på denne turene som markerer starten på den
kunstneriske oppdaginga av det norske høgfjellet.

Aurlandsdalen ligg i indre Sogn og er kring 40 km lang (Geiteryggen-Vassbygdi),
Ein av dei mest kjende turistløypene følgjer dalføret frå Geiteryggen rett
innanfor grensa i Hol kommune nord-vestover til Aurlandsvangen nede ved
Aurlandsfjorden i Sogn. Dalen smalnar av til ein trong, dramatisk vestlandsdal i
sameint med ein frodig og artsrik natur og rike kulturminne i form av gamle
gardar og stølar. Artsrikdommen skuldast både mineralrik jord danna av fyllitt i
berggrunnen og kulturpåverknad gjennom mange hundre år.

Elva som renn gjennom dalen heiter øvst Stemberdøla og i nedre del Aurlandselvi.
Turistruta som går gjennom er kjend for den varierte og dramatisk vakre naturen
sin. Aurland - Hol er det kortaste sambandet mellom vestland og Austland. Frå
gamalt av har dalen derfor vore ei viktig sambandsline for handelsferder og
fedriftar gjennom og langsetter dalen og over dei kringliggjande fjellpartia.

Aurlandsdalen kan nåast anten frå Aurlandsvangen eller frå Vierbotn ved
Geiteryggen. Tilkomst til Aurlandsvangen med snøggbåt frå Bergen eller via E16.
Tilkomst til Geiteryggen via Rv50 frå Hol i Hallingdal. Til fots er der
DNT-merka ruter Finse - Geiteryggen, Storestølen-Geiteryggen, Raggsteindalen
(ved Strandavatnet) - Geiteryggen eller ruta Lungsdalen - Stemberdalen. Ei anna
rute går frå Hallingskeid gjennom Såtedalen, langs nordvestsida av Omnsvatnet og
vidare over Bakkahelleren langs Geiteryggvatnet til Geiteryggen. Den opphavlege
stikkinga av Bergensbanen var lagt om Geiteryggen. Om desse planane var blitt
realiserte, ville jernbanen følgd denne traseen til Hallingskeid.

Nedover dalføret frå det opne høgfjellslandskapet ved Geiteryggen (1232 moh.)
blir landskapet gradvis meir kupert. I Stemberdalen, ca. 1100 moh.
(Steinbergdalen, Stemmerdalen, Stodmerrdalen) er dalføret vidt og ope med slake
fjellsider, med vierkledde sletter i dalbotnen. Elva vida seg tidlegare ut i
breie slyng som ein kunne ro med båt (no oppdemde med tersklar). Frå
Stemberdalen smalnar dalføret med brattare fjellsider.

På Østerbø (Øvstebø, Aurdalen), ca. 900 moh., vider dalen seg ut igjen med
skoggrensa eit lite stykke opp i dalsidene. Elva vider seg ut til eit vatn,
Aurdalsvatnet, som no er regulert. Frå Østerbø skjer dalen seg brattare og
smalare nedover. Fjellsidene reiser seg brattare frå dalbotnen. Elva har her
grave djupe slukter og vender her sørover for så ved Heimrebø å vende nordover
igjen, før ho igjen tek den opphavlege retninga si nordvestover. Herifrå følgjer
elva eit djupt utgrave gjel der dalbotnen er uframkommeleg. Ved den fråflytta
plassen Almen er dalen delvis farbar langs elva. Dalføret vider seg herfrå
gradvis ut til det møter Midjedalen i Vassbygdi. Herifrå er dalbotnen relativt
flat og fjellsidene bratte ned til Aurlandsvangen, men avskorne av
Vassbygdvatnet.

Aurlandsvassdraget, som skulle gje ein årsproduksjon på kring 2 mrd. kW-timar,
blei utbygt på 70-talet etter eit svært omstridd vedtak i Stortinget i 1969. Bak
utbygginga stod Oslo Lysverker. Reguleringa skulle bli ein demonstrasjon på
korleis ei kraftutbygging kunne gjerast. Men dei store vassfalla har stilna. Dei
biotopane som kontinuerleg blei overrisla av fosserøyken er blitt sterkt
reduserte. Nede i dei djupe elvkløftene renn det lite vatn. Tersklar skulle
sørgje for at der var vasspegel i vassdraga, men dette er svært fjernt frå det
buldrande infernoet som tidlegare fylte elvegjela.

Aurlandselvi reknast ikkje lenger som ei av Noregs beste lakseelvar. Ein treffer
ikkje lenger driftene med storfe, geiter og grisar som skulle vere sommaren på
Østerbø og Stemberdalen. Kløvhestane, det faste trekket i landskapsbiletet, som
Jon Fimreite og Knut Sønnerheim m.fl. førte proviant til Steinbergdalshytta og
Østerbø med, er også historie. Aurlandsdalen er blitt som dei fleste andre
dalføre, prega av gjennomfart og fritid. Berre strekninga Nesbø - Vassbygdi er
rimeleg upåverka, når ein ser bort frå den sterkt reduserte vassføringa i
Aurlandselvi og riksvegstykket mellom Berdalstunnelen og Nesbøtunnelen som er
synleg frå stigen ved Heimrebø.

For å få gjennomført kraftutbygginga måtte det byggjast veg gjennom dalen. Vegen
skulle tene som ferjefri heilårsveg mellom Austland og Vestland, hovudsakleg
etter den gamle ruta Aurland - Hol. Bergen skulle få stamveg til Oslo over Voss,
Vinje, Nærøydalen, Aurland og opp Aurlandsdalen til Geiteryggen. Derfrå gjennom
Vierbotn, Sveingardbotn og langs Strandafjorden til Hol i Hallingdal. Ein
unngjekk dermed ferjestrekket Kvanndal - Kinsarvik over Hardangerfjorden og den
usikre Hardangervidda som var vanskeleg å halde vinteropen. Jamvel om vegen fekk
rimeleg breidde, blei tunnelane mellom Vassbygdi og Stonndal ikkje av den
naudsynte standarden.

I november 2000 blei den nye Lærdalstunnelen mellom Aurland og Lærdal opna i det
som blei den nye stamvegen mellom Oslo og Bergen. Aurlandsdalen unngjekk dermed
en ytterlegare belastning. Men dermed fall også eitt av dei tunge argumenta for
det omstridde utbyggjingsvedtaket av 1969 bort.

Ruta mellom Aurlandsvangen og Hol var den aller kortaste vegen mellom Austland
og Vestland. Aurlandsdalen var derfor frå svært gammalt av ein av de viktigaste
sambanda mellom Vestlandet og Austlandet. Først i den seinare tida blei det
mogleg å føre fedrifter langs sjølve dalføret, ved utsprenginga av
Sinjarheimsgaldene i 1870 og Nesbøgaldene på 1930-talet. Før den tid var det
berre mogleg for folk å ferdast langsetter sjølve dalføret. Fram til 1930-åra
måtte fedrifter ta omvegen over fjellet frå Nesbø til Østerbø. Både
Sinjarheimsgalden og Nesbøgaldene hadde trestigar for å kunne forsere dei
loddrette fjellveggane.

Så seint som i år 1850 var det til saman 10 gardsbruk og husmannsplassar i
Aurlandsdalen: Almen, Sinjareim, Teigen, Berekvam, Skori, Nesbø, Vikaneset,
Aurviki og to gardsbruk i Aurdalen (Østerbø). Buplassane er truleg mykje eldre
enn dei skrivne kjeldene kan tyde på – nokon kanskje attende til før
mellomalderen. I dag kan ein sjå fjellgardane i Aurlandsdalen som einsame
gardar. Men dei låg langs den kortaste ruta mellom det indre Vestlandet og
Austlandet, så dei låg langs ein svært trafikkert ferdselsveg.

Første kjente brukar er Per i 1611. Siste brukar er Ingebrigt Jonassen Rinde f.
1873 – d. 1935.

Plass under Sinjarheim. Den første kjende brukaren er Magne Sult, også nemnd som
Magne Olsen Almen, f. 1718 – d. 1753. Siste brukaren busett på Almen er Simon
Johannessen Belle f 1830 - d. 1912. Plassen er i dag samansett av eit lite
hovudhus, Almastova og ein liten låvebygning.

Almastova er ein liten eitt-roms laftet bygning på om lag 3,5 x 4,0 m i
grunnplan. Det seiest at Almastova er den eldste ståande trebygningen i
Aurlandsdalen. I følgje Arne Berg ved NIKU tyder utforminga av novene på at
bygningen kan vere sett opp på 1600-talet Huset har tidlegare hatt tregolv. Ved
sida av døra er der utvendig murt pipe.

I 2004 fekk Aurlandsdalen kulturlandskap v/Aurland naturverkstad 42 000 kroner
av Norsk Kulturminnefond til istandsetting av Almastova.

Første kjende brukar er Peder Ellingsen Teigen f. 1632 - d. 1661. Siste kjende
brukar som budde på Teigen er Mikkel Ellingsen Sønnerheim, f. 1843 - d. 1901.

Første kjende brukar er Gudbrand som skatta av Teigen i 1603. Siste kjende
brukar som budde på Teigen er Øystein Olsen Berekvam, f. 1901.

Nesbø Første kjende brukar er Anders Nesbø, nemnd i dokument av 1670. Siste
kjende brukar som budde på Nesbø er Sivert Nesbø f. 1888, (emigrerte til Amerika
i 1909).

Første kjende brukar er Elling, nemnd i dokument frå 1718. Siste kjende brukar
som budde i Urdviki er Sjur Eriksen Urdvik f. 1829 - død (?).

Første kjende brukaren er Nils Urdal (Aurdal) som betalte landskatt i 1632. D.
1638. Siste kjende brukar som budde på Østerbø er Knut Mikkelsen Østerbø f. 1846
- d. 1914.

Folketalet i 1845 var på 2811 innbyggjarar. Ei sterk utflytting til Amerika og
til byane, særleg på 1900-talet gjorde at i 1960 var folketalet kome ned i 2193.
I dag (2004) er folketalet 1803 innbyggjarar. Minneplata på gravstaden på
Østerbø syner at mange døydde under spanskesjuka.



https://nn.wikipedia.org/wiki/Antropologi

Antropologi er læra om menneska; korleis dei lever og lager samfunn og kulturar.
I norsk samanheng bruker ein vanlegvis omgrepet om kvalitative og holistiske
studie av samfunn og kultur, men i nokre høve kan det òg nyttast om meir
biologisk retta studie av menneska. Antropologar studerer mellom anna emne som
religion, musikk, feiringar, kroppsspråk, lidenskap, sex, forelsking og kjærleik
i eit samfunn.

Det finst ulike tradisjonar innan antropologien, dei viktigaste er amerikanske
kulturantropologi, britiske sosialantropologi og til ei viss grad
kontinentaleuropeisk etnografi.

Ved hjelp av antropologisk forsking, ofte utført gjennom feltarbeid, kan ein
antropolog samanlikna ulike samfunn som eksisterer på same tid, eller undersøka
samfunnsutviklinga i eit tidsrom. Den første forskingsretningen er særleg
oppteken av strukturelle fellestrekk ved menneskelege samfunn, medan den
sistnemnde gjerne legg vekt på «framande» kulturar i eit historisk eller
samtidsperspektiv.

Medan antropologi først tok for seg «primitive» folk, til dømes urfolk i fjerne
strok eller i noko grad lokal tradisjonell folkekultur, utvikla vitskapen seg i
andre halvdel av 1900-talet til også å ta for seg vestleg kultur, både av
vestlege og ikkje-vestlege antropologar.

Viktige namn innan antropologi er mellom anna Émile Durkheim, Claude
Lévi-Strauss, Edward Burnett Tylor, Bronisław Malinowski, Franz Boas, Margaret
Mead, Paul Broca og Pierre Bourdieu.



https://nn.wikipedia.org/wiki/Allahu_akbar

Allahu akbar (ar. الله أكبر) er eit arabisk uttrykk som tyder ‘Gud er
størst/større’ men blir ofte omsett til ‘Gud er stor’. Frasen blir kalla takbir
på arabisk. Han er eit viktig muslimsk uttrykk og symbol som blir brukt i
formelle og uformelle situasjonar.

«Allahu akbar» blir sagt av muslimar før bøner og av muezzinane i bønerop. Det
er også ei utsegn som kan brukast i samband det talaren reknar som gode eller
dårlege hendingar, til dømes krig, terrorhandlingar, ulukker eller avverging av
ulukker, ved opptredenar eller idrettshendingar som fotballkampar. Samstundes
vakter strenge muslimar seg for å seia omgrepet ein urein stad, som på do eller
ved ei søppelfylling.

Omgrepet blir ofte utført i arabisk kalligrafi og har vore brukt på ei rekkje
flagg gjennom tidene. I dag (2011) finst det på det afghanske, det irakiske og
det iranske flagget. Under Den iranske revolusjonen i 1979 var «Allahu akbar»
eit viktig protestsymbol som blei ropt frå hustaka om kveldane. Det vende
tilbake som protestrop i samband med det omstridde presidentvalet i landet i
2009.



https://nn.wikipedia.org/wiki/V

V (v) er den tjueandre bokstaven i det normale latinske alfabetet. Eigentleg er
han same bokstav som U, for teiknet for vokalen u vart på latin òg nytta for
halvvokalen (konsonantisk u). Bokstavnamnet ve er nydanna i analogi med be, pe
osv. På norsk er v ein stemt labiodental spirant som blir uttalt med underleppa
mot overtennene. Det er den stemte lyden som svarer til ustemt f. På tysk vert v
som oftast uttalt som f.

V kjem frå den semittiske bokstaven waw, og blei forenkla til v av etruskarane.
Romarane skreiv bokstaven både slik me trykker han no, og som ein liten u, slik
mange fortsatt gjer i handskrift. Då ein byrja å bruka store og små bokstavar i
mellomalderen brukte ein paret V/u, slik at ein fekk til dømes Vniuersitas. Ved
renessansen skilde ein dei to bokstavane U og V, ettersom dei var blitt to ulike
lydar, og liten v og stor U blei lagde til alfabetet.

Under andre verdskrigen fekk bokstaven V stor tyding i propagandaen. I juli 1941
innførte den britiske pressa det som symbol på siger (engelsk Victory)og
samstundes vart det såkalla V-teiknet innført. Det bestod i at ein løfta handa
med sprikande peike- og langefinger. BBC nytta V frå morsealfabetet (...−) som
kjenningssignal i sendingane sine i dei okkuperte landa, og ein laga symbolikk
av at Beethovens 5. symfoni, skjebnesymfonien, starta med same rytme V i
morsealfabetet. I de tyskokkuperte landa vart V-en ofte måla eller teikna på
husveggar og plankegjerde. Den tyske propaganda gjorde eit mislukka forsøk på å
svare dette ved sjølv å annektere V-teiknet, som skulle stå for Viktoria. òg i
etterkrigstida har V-teiknet vorte (mis)brukt som sigersteikn.

Som førstebokstaven i det engelske ordet Victory, siger, er bokstaven blitt
brukt som eit kamp- og sigersteikn.



https://nn.wikipedia.org/wiki/Trykk

Innanfor fysikken er trykk (symbol: p) definert som kraft per areal på ei flate
normalt til kraftretninga. SI-eininga for trykk er pascal Pa, men mange andre
einingar finst. Til dømes bar, millimeter kvikksølv (mmHg) og atmosfære (atm).

Trykk blir overført normalt på kvart punkt av faste grenser eller langs
vilkårlege delar av væsker. Det er ein av dei mest grunnleggande storleikane
innan termodynamikk og er tett knytt opp mot volum.

Ein kan presse ein finger mot ein vegg utan å lage merke. Den same fingeren kan
derimot lett presse ein teiknestift inn i veggen, sjølv om krafta er den same.
Teiknestiften utøver større trykk fordi krafta blir fordelt utover eit mykje
mindre areal.

For gassar blir trykket av og til målt relativt til lufttrykket. Om trykker er
høgare enn lufttrykket vert det kalla overtrykk, og er det mindre vert det kalla
undertrykk. Eit døme på dette er luft i bildekk, som ein t.d. kan sei blir målt
til 220 kPa. Dette kan då eigentleg bety 220 kPa over lufttrykket. Sidan
lufttrykket ved havnivå om lag er 100 kPa, er det verkelege trykket i bildekket
derfor 320 kPa. I tekniske arbeid blir dette skrive som «eit overtrykk på 220
kPa».

I ein statisk gass virkar det ikkje som om gassen flyttar på seg. Dei
individuelle molekyla i gassen er derimot i konstant rørsle. Fordi det er snakk
om ekstremt mange molekyl og fordi rørsla til kvart molekyl har ei tilfeldig
retning merkar vi ikkje rørsla. Visst vi stenger gassen inn i ein boks kan vi
måle trykket i gassen frå alle molekyla som kolliderer med veggane i boksen.
Trykket vil vere det same overalt inne i gassen. Derfor er trykket ein skalar
storleik, og ikkje ein vektorstorleik. Den har ein storleik, men ingen retning.
Trykket virkar i alle retningar innanfor ein gass. På overflata av ein gass
virkar trykkrafta normalt på overflata

Ein storleik som er knytt til trykk er stresstensoren σ som knyter vektorkrafta
F til vektorarelaet A via

Denne tensoren kan delast opp i ein skalar del (trykk) og ein vektor kalla
skjer. Skjertensoren gjev krafta i retningar parallelt til overflata, vanlegvis
på grunn av viskositet eller friksjonskrefter. Stresstensoren blir av og til
kalla trykktensor, men vidare nedover vil vi berre referere til trykket som
skalart trykk.

I 1738 publiserte den sveitsiske fysikaren og matematikaren Daniel Bernoulli
Hydrodynamica som la grunnlaget for den kinetiske teorien til gassar. Her viste
Bernoulli at gassar består av mange molekyl i rørsle i alle retningar, og at når
molekyla treffer ei overflate merkar vi det som trykk, og den kinetiske energien
i rørsla deira merkar vi som varme.

Stagnasjonstrykk er trykket ei væske utøver når den blir tvungen til å stoppe.
Sjølv om ei væske som strøymer med stor fart vil ha lågare statisk trykk, kan
den ha stort stagnasjonstrykk viss den blir tvungen til å stå i ro. Statisk
trykk og stagnasjonstrykk er knytt til machtalet til væska. I tillegg kan
høgdeskilnadar føre til forskjellig trykk i væska. Sjå Bernoullilikninga (merk:
Bernoullilikninga gjeld berre for inkompressibel straum).

SI-eininga for trykk er pascal (Pa) og er lik ein newton per kvadratmeter (N·m-2
eller kg·m-1·s-2). Dette er eit spesielt namn for eininga som blei gjeve i 1971.
Før det var trykket i SI-eininga N/m².

Trykk blir av og til uttrykt som kp/cm², pond/cm² eller p/cm². Kilopond er
derimot ikkje brukt i SI-systemet i det heile tatt. Krafteininga i SI er newton
(N).

Meteorologar brukar hektopascal (hPa) for lufttrykket, som er identisk den eldre
eininga millibar (mbar). Innanfor alle andre fagfelt vert trykket som regel
gjeve i kilopascal (kPa).

Standardatmosfære (atm) er ei eining som òg blir ein del brukt. Den er om lag
lik normalt lufttrykk ved havnivå og er definert som

Fordi trykket kan forflytte ei søyle med væske i eit manometer, kan trykket
målast ved kor høgt væska står i ei søyle. Dei mest brukte væskene er kvikksølv
og vatn. Kvikksølv har større tettleik enn vatn, og ein kan derfor bruke kortare
søyler (og dermed mindre manometer). Trykket som virkar på ei væskesøyle med
høgd h og tettleik ρ er gjeven ved den hydrostatiske likninga: p = hgρ.

Væsketettleik og lokal gravitasjon kan derimot variere frå stad til stad, så
denne målemetoden kan av og til vere noko unøyaktig. Slike målemetodar blir
sjeldan brukt i fysikken lenger, men er i bruk innan visse område. Blodtrykk
blir til dømes målt med manometer dei fleste stader i verda. Dykkarar bruker òg
manometrimetoden i tommelfingerregelen om at trykket ti meter ned i vatnet om
lag er ein atmosfære.

Symbolet for overflatetrykk er π og har mange av dei same eigenskapane som
tredimensjonalt trykk. Eigenskapar til kjemikaliar på overflata kan undersøkast
ved å måle trykket og isotermar på overflata som ein todimensjonal analog av
Boyle si lov, πA = k, ved konstant temperatur.



https://nn.wikipedia.org/wiki/Tokyo

Tokyo er hovudstaden i Japan, og den største byen i landet. Ti prosent, ca. 13
millionar, av innbyggjarane i Japan bur i Tokyo. Byen dannar saman med Yokohama
og Kawasaki det største byområdet i verda med litt over 37 millionar
innbyggjarar. Tōkyō ligg på Kantō-sletta på austsida av Honshū.

Tokyo er forretnings-, handels- og industrisenteret i Japan så vel som i Asia.
Mange av dei som jobbar i byen bur ofte i telt i parkar, men i helgene drar dei
heim til familiane som bur utanfor byen. Årsaka til dette er at bustads- og
leigeprisane i byen er svært høge.

To elver renn gjennom byen. Den eine er Sumida som renn frå nord til sør og ut i
Tokyo-vika. Den andre er Tama som renn frå vest til aust. Tama er også grensa
mellom Tokyo og nabobyen Kawasaki.

Då Tokugawashogunatet blei danna i 1603 fekk Edo status som regjeringsby, sjølv
om keisaren framleis budde i Kyoto. Derfor hadde Kyoto framleis status som den
formelle hovudstaden. Då shogunatet fall i 1868 gav keisaren orde om at byen
skulle byte namn til Tokyo, 'den austlege hovudstaden'. Kyoto var framleis 'den
vestlege hovudstaden', men nå fekk Tokyo status som formell hovudstad. Likevel
blei ikkje Tokyo allment akseptert som hovudstaden før i 1869.

1. september 1923 blei byen ramma av eit stort jordskjelv der opp mot 70 000
menneskje mista livet. Byen blei øydelagd av brannar som starta etter
jordskjelvet. Trass i denne katastrofen bygde ein opp byen igjen og
innbyggjartalet voks fram til starten på andre verdskrig. Dei første bombene
over Tokyo blei sleppt 18. april 1942 og bombinga varte fram til slutten på
krigen i 1945. Dette resulterte i at folketalet blei halvert. Det mest omtalte
bombeangrepet skjedde 10. mars 1945, som førte til at mange menneskeliv gjekk
tapt. Etter slutten på krigen plasserte dei allierte okkupasjonskontoret sitt i
den øydelagde byen, og oppbygginga kom raskt i gang.

På 1970-talet auka folketalet drastisk då mange arbeidarar flytta frå landsbygda
til byen. Dette, saman med den raskt veksande økonomien, gjorde Tokyo til ein
storby. Dette la grunnlaget for den økonomiske bobla som sprakk på slutten av
1980-talet.

Tokyo er det største økonomiske senteret i Japan. Dei fleste bank-,
forsikrings-, finans-, medie- og telekommunikasjonsfirma i Japan har hovudkontor
i byen. Trass i at Japan framleis ikkje har kome seg etter bankkrisa på slutten
av 1980-talet, er Tokyo ein av dei leiande økonomiske motorane i Asia.

Tokyo er oppdelt i 23 distrikt (特別区), alle med sine eigne borgarmeistrar og
bystyre. Dei ligg igjen under Tokyo Metropolitan Government.

Til vest for dei 23 distrikta består Tokyo av byar (shi), som har ein liknande
juridisk status som byar andre stader i Japan. Desse er for det meste brukt som
«sovebyar» for dei som jobbar i Tokyo, men nokre har også ein lokal kommersiell
og industriell base. Samla blir desse byane ofte omtala som Vest-Tokyo.

Lengst vest finst distriktet (gun) Nishitama. Store delar av dette området er
fjell og ikkje passande for urbanisering. Det høgaste fjellet i Tokyo, Mount
Kumotori, ligg her og er 2 017 m høgt. Andre fjell i området er Mount Takasu
(1 737 m), Mount Odake (1 266 m) og Mount Mitake (929 m). Okutamasjøen er den
største innsjøen.

Ogasawara-øyane. Ogasawara inkluderer, frå nord til sør, Chichi-jima,
Nishinoshima, Haha-jima, Kita Iwo Jima, Iwo Jima og Minami Iwo Jima. Også
inkludert er to små utanforliggande øyar: Minami Torishima (det sørlegaste
punktet i Japan med ein avstand på 1 850 km frå det sentrale Tokyo), og Okino
Torishima. Iwo-beltet og dei utanforliggande øyane er for det meste utan
busetjing, men det er små lokale busetjingar på dei tre øyane nærmare Honshu.



https://nn.wikipedia.org/wiki/Scotty_Moore

Winfield Scott «Scotty» Moore III (27. desember 1931–28. juni 2016) var ein
legendarisk amerikansk gitarist som var mest kjend for å spele dei første åra av
karrieren til Elvis Presley.

Scotty Moore lærte å spele gitar i familien og av vener frå han var åtte år
gammal. Moore sin bakgrunn var jazz og country og leia eit band kalla Starlite
Wranglers før Sam Phillips ved Sun Records sette han i lag med ein ung Elvis
Presley. Phillips meinte at sologitaren til Moore og bassen til Bill Black var
alt som var nødvendig i lag med rytmegitaren og vokalen til Elvis. I 1954 spelte
Moore og Black på det som vart den første innspelinga til Elvis Presley, That's
Alright (Mama) i 1954. Elvis, Black og Scotty Moore kalla seg Blue Moon Boys og
fekk seinare med seg trommeslagar D.J. Fontana. I starten av juli 1954 byrja
Blue Moon Boys å turnere i dei amerikanske Sørstatane og spelte inn fleire
singlar.

Moore spelte på fleire av Presley sine mest kjende innspelinga frå 50-åra, som
«Good Rockin' Tonight», «Baby Let's Play House», «Heartbreak Hotel», «Mystery
Train», «Hound Dog», «Too Much» og «Jailhouse Rock».

I 1960-åra gav Moore ut soloalbumet The Guitar That Changed the World. Han
spelte på comebacket til Elvis i 1968 på NBC.

Moore spelte i starten på ein Gibson ES-295, før han byta til ein Gibson L5 og
til slutt ein Gibson Super 400.

Scotty Moore vert rekna som ein av dei aller første rock and roll-gitaristane og
mange seinare gitaristar har omtalt han som ei stor inspirasjonskjelde. For
denne rolla er han innlemma i Rockabilly Hall of Fame og i 2000 òg i Rock and
Roll Hall of Fame.



https://nn.wikipedia.org/wiki/Russisk

Russisk er eit av dei indo-europeiske språka, på den slaviske språkgreina saman
med mellom andre polsk, ukrainsk, tsjekkisk, slovakisk, bulgarsk, slovensk og
serbo-kroatisk. I lag med ukrainsk og kviterussisk utgjer russisk dei tre
austslaviske språka. Russisk er det mest utbreidde slaviske språket. Nyare
overslag for russisktalande varierer mellom 145 og 160 millionar menneske.

Russisk blir tala i Russland og av etniske russarar og andre russiskspråklege
(ukrainarar, kviterussarar, polakkar, jødar, tatarar og andre som nyttar
russisk) i andre tidlegare delar av Sovjetunionen og/eller Tsar-Russland.
Tilhøva i grannelanda Kviterussland og i Ukraina er særskilt forvite å fylgja
med på sidan ukrainsk, kviterussisk og russisk er nærskylde aust-slaviske
grannespråk med mykje felles historie. I Kviterussland er russisk det
dominerande språket, òg mellom etniske kviterussarar. Ukraina har russisktalande
i heile landet, men færrast i vestre og eit tyngdepunkt i austre helvta av
landet. Her er det òg flest etniske russarar. Alt i alt skal Ukraina ha 17,3 %
etniske russarar, og mellom 29,6 % og 43-46 % russiskspråklege (sjå om russisk
språk på russisk wikipedia.)

I tillegg til Russland har russisk òg offisiell status i Kviterussland,
Kasakhstan, Kirgisistan, den autonome republikken Krim i Ukraina og i den ikkje
godkjende utbrytarrepublikken Transnistria i Moldova. Russisk er eit av dei seks
offisielle språka i Dei sameinte nasjonane (SN).

Om russisk skal få offisiell status er eit splittande spørsmål i ukrainsk
politikk. Sameleis i Latvia (med 41 % russiskspråklege).

I Noreg blir det undervist i russisk som andre framandspråk på eit fåtal
vidaregåande skular. Universiteta i Bergen, Oslo, Tromsø og Trondheim og
høgskulen i Finnmark underviser i russisk språk.

Russisk har seks vokalar, som vist i tabellen nedanfor. Det er det klassiske
femvokalsystemet i, e, a, o, u, pluss ein lukka midtre urunda vokal, som blir
skrive ы.

Russisk har, til indoeuropeisk språk å vere, ein relativt konservativ morfologi.
Substantiva og dei andre nominale ordklassene blir bøygd i seks kasus, verba i
person og tal. Spesielt for russiske verb er grammatikaliseringa av
perfektivitet: Kvart verb er eigentleg eit par av to ulike verb, der det eine
blir brukt til å referere til avslutta og det andre til uavslutta handlingar.

I den europeiske delen av Russland finst det tre store regionale dialektgrupper:
nord-, mellom- og sørrussisk. Desse regionale gruppene kan så vidare delast inn
i meir lokale dialektar. I høve til dei store avstandane i Russland er det etter
måten mindre variasjon enn i mange andre europeiske land, men nokre dialektar er
likevel så forskjellige at det er vanskeleg å forstå einannan.

Nordrussisk kan avgrensast av ei nordaustleg linje frå Ladogasjøen via Novgorod
og Jaroslavl til Josjkar-Ola. Denne dialekten har ein klar uttale og ustemt «o»
(оканье – okanje), guttural «g» og ein hard «t». Dei nordrussiske dialektane kan
grovt klassifiserast etter geografisk område:

Mellomrussisk vert tala i eit område som ligg mellom Sankt Petersburg, Novgorod,
Jaroslavl og Tsjeboksary i nord, til Velikije Luki, Moskva og Penza i sør. Men
det er ikkje skarpe grenser og dette området er farga både av nord- og
sørrussisk. I vest finn ein ustemt «o». Mellomrussisk vert ofte delt i fyljande
geografiske dialektar:

Sørrussisk vert tala i områda sør for Velikije Luki, Rjazan og Tambov. Her vert
ustemt «o» uttala som «a», dei har frikativ-«g» og blaut «t». Sørrussisk vert
delt i dei geografiske dialektane:



https://nn.wikipedia.org/wiki/Normandie

Normandie (normannisk: Normaundie) er ein geografisk region som tilsvarar det
tidlegare Hertugdømet Normandie. Han ligg ved kysten sør for Den engelske
kanalen mellom Bretagne (i vest) og Picardie (i aust) og består av område nord i
Frankrike og Kanaløyane. Området er delt mellom Frankrike og Storbritannia.
Området av Normandie som ligg på det europeiske kontinentet ligg i Frankrike og
dekkjer eit areal på 30 627 km², som er om lag 5 % av Frankrike. Av
administrative årsaker er dette området delt inn i to franske regionar:
Basse-Normandie og Haute-Normandie. Kanaløyane (kalla Iles Anglo-Normandes på
fransk) består av Guernsey og Jersey.

Haute-Normandie (Øvre Normandie) består av dei franske départementa
Seine-Maritime og Eure, og Basse-Normandie (Nedre Normandie) består av
departementa Orne, Calvados og Manche. Den tidlegare provinsen Normandie bestod
av det som i dag er Basse og Haute-Normandie, i tillegg til små område av det
som i dag er ein del av departementa Eure-et-Loir, Mayenne og Sarthe.

Namnet Normandie kjem frå då vikingar («nordmenn») erobra området og busette seg
her frå 800-talet. Dette vart stadfesta i ein traktat på 900-talet. I om lag 150
år etter den normanniske erobringa av England i 1066, delte Normandie og England
normanniske herskarar, men etter 1204 vart det kontinentale område overtatt av
Frankrike.

Basse-Normandie er hovudsakleg eit jordbruksområde der beitande kyr er den
viktigaste næringa. Haute-Normandie er meir industribasert. Normandie er ein
stor produsent av sider og produserer òg Calvados, destillert sider eller
eplebrennevin. Andre viktige næringar er mjølkeproduksjon, lin (60 % av
produksjonen i Frankrike), hesteavl, fiske, sjømat og turisme. Regionen inneheld
tre franske atomkraftverk.

I 27 f.Kr. omorganiserte keisar Augustus dei galliske områda ved å legge Calètes
og Véliocasses til provinsen Gallia Lugdunensis, som hadde Lyon som hovudstad.
Romarane bygde vegar og urbaniserte delar av Normandie.

Hertugdømet Normandie vart oppretta av vikinghøvdingen Rollo (òg kjend som
Robert av Normandie). Rollo hadde omleira Paris, men vart i 911 ein vasall under
kongen av Vestfrankarriket, Karl den einfaldige gjennom Saint
Clair-sur-Epte-traktaten. I byte fekk Rollo stadfesta ved lov at han eigde
landområda han og vikingane hans tidlegare hadde erobra. Namnet Normandie
refererer til at Rollo og vikingane kom frå nord («nordmenn»).

Etterfølgjarane etter Rollo tok i bruk det lokale galloromanske språket og gifta
seg inn i dei opphavlege familiane i området, og vart normannarane - ei blanding
av skandinavar, norrøn-gælarar, orknøyingar, anglodanskar og innfødde frankarar
og gallarar med normannisk som morsmål.

Rollo sin etterfølgjar Vilhelm, hertug av Normandie vart konge av England i 1066
etter den normanniske invasjonen som enda med slaget ved Hastings, medan han
haldt på Normandie for seg sjølv og etterkomarane sine.

Bortsett frå erobringa av England, Wales og Irland, erobra normannarane andre
område.

Tancred sine søner Vilhelm Jernarm, Drogo av Hauteville, Humphrey av Hauteville,
Robert Guiscard og Roger I av Sicilia erobra emiratet Sicilia og fleire område i
Sør-Italia og kjempa til seg område for seg sjølv og etterkomarane sine i
Krossfararstatane i Litleasia og Det heilage landet.

Den normanniske utforskaren Jean de Béthencourt oppretta på 1400-talet eit
kongedøme på Kanariøyane. Béthencourt tok tittelen Konge av Kanariøyane, men
anerkjende Henry III av Castile, som hadde hjelpt han med erobringa, som sin
overherre.

Normanniske familiar, som Tancred av Hauteville sin familie, spelte viktige
roller i Krosstoga.

I 1204, under regjeringstida til kong Johan vart det normanniske fastlandet tatt
av Frankrike under Filip II, medan Kanaløyane vart verande under engelsk
kontroll. I 1259 anerkjende Henrik III av England fransk herredøme over
Normandie ved Paristraktaten. Etterkomarane hans kjempa derimot for å få tilbake
kontrollen over dei franske områda i Normandie.

Charte aux Normands gjeve av Ludvig X av Frankrike i 1315 (og seinare stadfesta
på ny i 1339) garanterte for fridom og privilegium til provinsen Normandie.

Fransk Normandie vart okkupert av engelske styrkar under hundreårskrigen i
1346-1360 og igjen i 1415-1450. Etter krigen blømde Normandie fram til
religionskrigane, då mange normanniske byar (Alençon, Rouen, Caen, Coutances,
Bayeux) tok del i reformasjonen og fleire slag vart utkjempa i provinsen. På
Kanaløyane vart ein periode med kalvinisme etter reformasjonen slått ned på då
anglikanismen vart påtvungen etter den engelske borgarkrigen.

Under den franske revolusjonen støtta Normandie generelt ideen om ein
sambandsrepublikk.

Under den andre verdskrigen, etter våpenkvilen 22. juni 1940 vart den
kontinentale delen av Normandie okkupert av Tyskland. Kanaløyane vart okkupert
av tyske styrkar mellom 30. juni og 4. juli.

Byen Dieppe var åstad for det uheldige Dieppe-raidet av kanadiske og britiske
styrkar.

Normandie spelte si svært viktig rolle i den andre verdskrigen. Det var på
strendene i Normandie at D-dagen, der dei allierte inntok det tyskokkuperte
Frankrike, fann stad under kodenamn Operasjon Overlord. Caen, Cherbourg,
Carentan, Falaise og andre normanniske byar leid store tap i slaget om
Normandie, som haldt farm til den såkalla Falaise-lomma mellom Chambois og
Montormel vart lukka og Le Havre vart frigjeve.

Dette førte til gjenopprettinga av Den franske republikken og eit viktig
vendepunkt i krigen. Delar av Normandie vart først frigjeve 9. mai 1945 mot
slutten av krigen, då okkupasjonen av Kanaløyane enda.

Det historiske Hertugdømet Normandie okkuperte dei nedre delane til elva Seinen,
Pays de Caux og regionen vestover gjennom Pays d'Auge og heilt til
Cotentinhalvøya.

Regionen grenser i nord til Den engelske kanalen. Det er granittklipper i vest
og kalksteinsklipper i aust. Det er òg lange stykke med strender i sentrale
område av kysten. Seinen som dannar lange meanderar på veg mot elvemunningen
utgjer ein stor del av landskapet.

Det er lite skog i Normandie, berre 12,8%, samanlikna med heile Frankrike som
har 23,6 % av landarealet dekt med skog. Eure har størst skogdekke med 21%,
medan Manche berre har 4%.

Kanaløyane (bortsett frå Chausey), som høyrer til Storbritannia, vert kulturelt
og historisk rekna som ein del av Normandie.

Sjølv om Storbritannia sa frå seg kravet om det normanniske fastlandet og andre
franske område i 1801 har monarken av Storbritannia tittelen Hertug eller
Hertuginne av Normandie som følgje av Kanaløyane. Kanaløyane er ein del av den
britiske krona.

Dei største byane i Normandie (etter folketeljinga i 1999) er Rouen (518 316
innbyggjarar i storbyområdet), hovudstaden i Haute-Normandie og tidlegare for
heile provinsen, Caen (370 851 innbyggjarar i storbyområdet), hovudstaden i
Basse-Normandie, Le Havre (296 773 innbyggjarar i storbyområdet) og Cherbourg
(117 855 innbyggjarar i storbyområdet).

Delar av Normandie består av åslendt landskap med store beitemarker for
mjølkekyr og eplehagar. Mange mjølkeprodukt vert produsert og eksportert. Av
normannisk ost finn ein Camembert, Livarot, Pont l'Evêque, Brillat-Savarin,
Neufchâtel, Petit Suisse og Boursin. Normandie smør og Normandie rømme vert
brukt i gastronomiske spesialitetar.

Fisk og sjømat har høg kvalitet i Normandie. Piggvar og østers frå
Cotentinhalvøya er store delikatesser i heile Frankrike. Normandie er den
største østers- og blåskjelprodusenten og uslingeksportøren i Frankrike.

Det vert produsert lite vin i Normandie, men derimot mykje sider. Pærevin vert
òg produsert, men i mindre mengder. Eplebrennevin, og særleg calvados, er òg
populært. Trou normand, eller ein «normannisk pause», er ein pause i eit måltid
der middagsgjestene tar eit glas calvados. Dette er ein tradisjon i mange heimar
og restaurantar i Normandie. Pommeau er ein aperitiff produsert av ugjæra cider
og eplebrennevin. Ein annan aperitiff er kir normand, eit mål med solbær toppa
med sider. Bénédictine vetr produsert i Fécamp.

Eple vert òg nytta i matlaging. Til dømes er moules à la normande blåskjel kokt
med eple og rømme, bourdelots er små eplekaker, høner vert flambert med eple og
alle delar av Normandie har sin eigen variant av eplekake.

Andre spesialitetar frå regionen er tripes à la mode de Caen, andouille og
andouillettes, salta (pré salé) lam, sjømat (blåskjel, usling, hummar, makrell)
og teurgoule (krydra rispudding).

Av materettar frå Normandie finn ein mellom anna and à la rouennaise, sautert
kylling yvetois, og gås en daube. Kanin vert kokt med morkel eller à la havraise
(fylt med griselabbar med trøflar). Andre rettar er saueføter à la rouennaise,
gryterett med kalvekjøt, most kalvelever stekt med gulrøter og kalv (eller
kalkun) i rømme og sopp.

Normandie er òg kjend for bakverket sitt. Brioche kjem her frå (særleg Évreux og
Gisors), i tillegg til douillons (innbakte pærer), craquelins, roulettes i
Rouen, fouaces i Caen, fallues i Lisieux, sablés i Lisieux. Av konditorvarer
finn ein eplesukker frå Rouen, Isignykaramellar, Falaise berlingot, marsipan frå
Le Havre, croquettes frå Argentan og makroner frå Rouen.

Normandie er fødestaden til Taillevent, kokken til dei franske kongane Karl V og
Karl VI. Han skreiv den første franske kokeboka, Le Viandier. Confiture de lait
(ein tjukk karamellsaus) vart òg laga i Normandie rundt 1300-talet.



https://nn.wikipedia.org/wiki/Natrium

Natrium er eit grunnstoff med kjemisk symbol Na og atomnummer 11. Metallet er,
som dei andre alkalimetalla, sølvfarga, mjukt og reaktivt. Det reagerer
eksplosivt med vatn. Natrium høyrer til s-blokka i periodesystemet. Det er eit
av dei vanlegaste grunnstoffa på jordoverflata, der om lag 2.6 prosent er
natrium. Natrium finst i mange mineral, og store mengder salt, natriumklorid
(NaCl) er oppløyst i verdshava. Mange kjemikaliar ein kan finne i heimen
inneheld natriumsalt, slik som soda (natriumkarbonat, N a 2 C O 3 {\displaystyle
Na_{2}CO_{3}} ), natron (natriumhydrogenkabonat, N a H C O 3 {\displaystyle
NaHCO_{3}} , lut(natriumhydroksid, NaOH), såpe og mange vaskemiddel.

Natrium er eit sølvkvitt metall, og er mjukt nok til at ein kan skjere det med
kniv i romtemperatur. Natrium er eit sølvkvitt metall, men i luft vil det svært
fort korrodere og danne eit lag av natriumoksid(Na_2O) og natriumperoksid ( N a
2 O 2 {\displaystyle Na_{2}O_{2}} ). Natrium må derfor lagrast i eit luftfritt
miljø, til dømes i olje. Natrium leier varme svært bra, og Smeltepunktet er
forholdsvis lågt, 97 °C. Dette gjer at det i blir brukt til kjøleveske i ein del
samanhenger, til dømes i ventilar på forbrenningsmotorar og i ein del typar
kjernereaktorar.

Natrium finst hovudsakleg som natriumionar ( N a + {\displaystyle Na^{+}} ) i
saltar. Desse er i all hovudsak vassløyselege. Det finst derfor store mengder
natriumion i verdshava, som saman med kloridion dannar koksalt. Nokre
natriumsalt er ikkje vassløyselege. Det gjeld blant anna silikat av aluminium,
natrium, kalium og kalsium, som dannar mineralet feltspat. Dette er eit av dei
vanlegaste minerala, og finst i bergartar som granitt og gneis.

Glas er silikat av mellom anna natrium og kalsium. Reint silisiumdioksid
(kvarts) har eit smeltepunkt på over 2000 °C, og natriumkarbonat blir tilsett
for å senke smeltepunktet til under 1500 °C. Sidan reint natriumsilikat er
vassløyseleg, vert og kalsiumkarbonat( C a C O 3 {\displaystyle CaCO_{3}} )
tilsett i vanleg glas. Natriumsilikat vert brukt mellom anna i
maskinoppvaskmiddel. Vanleg såpe er natriumsalt av feittsyrer, og vert framstilt
av natriumhydroksid (NaOH) og feitt.

Natrium er det alkalimetallet som er viktigast industrielt. Det vert framstilt
ved elektrolyse av flytande natriumklorid i ein prosess kjend som
Downsprosessen.

Natriummetall er nødvendig i syntese av mange natriumsambindingar. Natrium blir
òg brukt som tørkemiddel for organiske løysemiddel av di natrium reagerer
irreversibelt med eventuelt vatn i løysemidlet under danning av
natriumhydroksid, som kan filtrerast bort.

Natrium vert brukt i produksjon av tetraetylbly. Dette stoffet vart tidlegare
tilsett i bensin for å auka oktantalet, men er no forbode i dei fleste
industriland for å redusera bly-forureining.

Metallet vert og brukt i utvinning av andre metall. Den enklaste måten å
ekstrahera ein del sjeldne metall som thorium, zirkonium, tantalum og titan er å
la sambindingar av desse reagere med natriummetall. Ein vil til dømes ved å la
titanklorid og natrium reagera få titanmetall og natriumklorid. Det siste kan
lett vaskast vekk frå metallet.



https://nn.wikipedia.org/wiki/Lys

Synleg lys (ofte berre kalla lys eller ljos) er elektromagnetisk stråling som er
synleg for det menneskelege auga og er ansvarleg for det vi sansar som syn.
Synleg lys er ein grunnleggjande faktor i vera til mennesket og andre
organismar. Tilhøva mennesket har til ljoset har alltid hatt både praktiske,
kjenslemessige og intuitive aspekt som uløyseleg hengjer saman, og det er få
eller ingen andre ord som har så djupe og allsidig forgreina røter i
kulturhistoria.

Synleg lys har ei bølgjelengd i området frå kring 380 nanometer til kring 740 nm
– mellom usynleg infraraudt lys, med lengre bølgjelengder og usynleg
ultrafiolett lys, med kortare bølgjelengder.

Dei viktigaste eigenskapane til synleg lys er intensitet, forplantingsretning,
frekvens eller bølgjelengd og polarisering. Lysfarten i vakuum er 299 792 458
meter per sekund og er ein av dei fundamentale konstantane i naturen. I
daglegtalen seier ein oftast at lyset har ein fart på 300 000 km i sekundet.
Både synleg lys og all anna elektromagnetisk stråling flyttar seg alltid med
denne farten i vakuum.

Som alle former for elektromagnetisk stråling, vert synleg lys emittert og
absorbert i små «pakkar» kalla foton, og har eigenskapar som både bølgjer og
partiklar. Denne eigenskapen vert kalla bølgje-partikkel-dualiteten. Studiet av
lys vert kalla optikk og er eit viktig forskingsområde i moderne fysikk.

I fysikk kan stundom «lys» syne til elektromagnetisk stråling med alle slags
bølgjelengder, same om det er synleg eller ikkje. Denne artikkelen fokuserer på
synleg lys. For meir generell handsaming, sjå elektromagnetisk stråling.

Lysfarten i vakuum er definert til å vere nøyaktig 299 792 458 m/s. Den faste
verdien av lysfarten i SI-einingar kjem av at meteren no er definert i høve til
lysfarten. Ein trur at alle former for elektromagnetisk stråling flyttar seg med
nøyaktig denne farten i vakuum.

Mange fysikarar har prøvd å måle lysfarten gjennom historia. Galileo prøvde å
måle lysfarten på 1600-talet. Eit tidleg eksperiment for å måle lysfarten vart
utført av Ole Rømer, ein dansk fysikar, i 1676. Ved hjelp av eit teleskop,
observerte Rømer rørslene til Jupiter og ein av månane til planeten, Io. Han
fann avvik i den tilsynelatande perioden til banen til Io, og rekna seg fram til
at lyset brukte kring 22 minuttar på å passere ei lengd som svara til diameteren
av banen til jorda rundt sola. Kor stor denne diameteren er, var derimot ikkje
kjend på den tida. Om Rømer hadde kjend diameteren til jordbanen, så hadde han
kome fram til at farten var 227 000 000 m/s.

Ei anna, meir nøyaktig måling av lysfarten vart gjort i Europa av Hippolyte
Fizeau i 1849. Fizeau retta ein lysstråle mot ein spegel fleire kilometer unna.
Eit roterande tannhjul vart plassert i lysstrålen, slik at lyset passerte
tannhjulet både på veg til spegelen og attende igjen. Fizeau fann ut at når
hjulet roterte med ein viss snøggleik, så passerte stråla eit hakk i hjulet på
veg ut, og det neste hakket i hjulet på veg attende. Sidan han kjende avstanden
til spegelen, kor mange tenner det var på tannhjulet og kor raskt tannhjulet
roterte, kunne Fizeau rekne seg fram til ein lysfart på 313 000 000 m/s.

Léon Foucault nytta eit eksperiment med roterande speglar for å kome fram til
verdien 298 000 000 m/s i 1862. Albert A. Michelson utførte eksperiment for å
finne lysfarten frå 1877 fram til han døydde i 1931. Han betra metodane til
Foucault i 1926 og nytta roterande speglar til å måle tida det tok lyset å gjere
ei rundreise frå Mt. Wilson til Mt. San Antonio i California. Den nøyaktige
målinga gav han resultatet 299 796 000 m/s.

Den effektive lysfarten i forskjellige gjennomsiktige stoff er mindre enn i
vakuum. Til dømes er lysfarten i vatn kring 3/4 av lysfarten i vakuum. At lyset
verkar å gå langsamare kjem ikkje av at lyspartiklane faktisk går treigare, men
at dei vert absorbert og reemittert frå ladde partiklar i stoffet.

Eit ekstremt døme på denne prosessen var då to forskjellige grupper klarte å få
lyset til å stå «heilt i ro» ved å la det gå gjennom eit Bose-Einstein-kondensat
av grunnstoffet rubidium. Den eine gruppa var frå Harvard University og Rowland
Institute for Science i Cambridge i Massachusetts, og den andre frå
Harvard-Smithsonian Center for Astrophysics, som òg ligg i Cambridge. Den
populære skildringa om at lyset vart «stoppa» i desse eksperimenta syner berre
til at lyset vart lagra i eksiterte atom, så reemittert ved eit vilkårleg
tidspunkt seinare. I tida lyset hadde «stoppa» kunne det ikkje lenger kallast
lys.

Generelt vert EM-stråling eller EMR (frå engelsk electromagnetic radiation der
«radiation» eller «stråling» utelukkar statisk elektrisitet og magnetisme og
nære felt) delt inn etter bølgjelengd i radio, mikrobølgje, infraraud, det
synleg området som me oppfattar som lys, ultrafiolett, røntgenstråling og
gammastråling.

Korleis EMR oppfører seg er avhengig av bølgjelengda. Høgare frekvensar har
kortare bølgjelengder og lågare frekvensar har lengre bølgjelengder. Når EMR
vekselverkar med enkle atom og molekyl er oppførselen avhengig av kor mykje
energi kvart kvant fører med seg.

EMR i synleg lys består av kvant (kalla foton) som er i den lågare enden av
energiar som har høve til å få molekyl til å bli elektrisk eksitert, noko som
fører til endringar i bindingane eller kjemien i molekylet. I den nedre enden av
det synleg lysspektrumet vert EMR usynleg for menneskeauget (infraraud), fordi
fotona ikkje lenger har nok individuell energi til å skape ei varig molekylær
endring i molekyla i netthinna. Det er desse endringane som utløyser det me
sansar som syn.

Det finst dyr som er sensitive til forskjellige typar infraraudt lys, men ikkje
på den måten at dei absorberer foton. Infraraud sansing hos slangar baserer seg
på ein slag naturleg termografi, der ørsmå pakkar med cellulært vatn vert varma
opp av den infraraude strålinga. EMR fører i dette tilfellet til vibrasjonar og
oppvarmingseffektar i molekyla, og det slik levande dyr oppfattar den infraraude
strålinga.

I andre enden av skalaen går synleg lys over i ultrafiolett lys, som òg er
usynleg for mennesket, hovudsakleg fordi det vert absorbert av vevet i auga og
særleg i linsa. I tillegg klarar ikkje stavane og tappane på baksida av
menneskeauget å fange opp dei korte ultrafiolette bølgjelengdene, og er faktisk
øydelagde av ultrafiolett stråling. Mange dyr med auge som ikkje krev linser
(som insekt og reker) klarar å sanse ultrafiolett direkte, som synleg lys, via
absorpsjon av foton, som er mykje likt måten mennesket sansar synleg lys på.

Studiet av lys og vekselverknaden mellom lys og materie vert kalla optikk.
Observasjon og studie av optiske fenomen som regnbogar og polarlys gjev oss
mange peikepinnar på korleis lyset fungerer.

Lysbryting er bøying av lysstrålar når det passerer gjennom ei flate mellom to
gjennomsiktige stoff. Dette er skildra av Snell-lova:

der θ 1 {\displaystyle \theta _{1}} er vinkelen mellom strålen og flatenormalen
i det første mediet, θ 2 {\displaystyle \theta _{2}} er vinkelen mellom strålen
og flatenormalen i det andre mediet, og n1 og n2 er brytingsindeksane, n = 1 i
vakuum og n > 1 i gjennomsiktige stoff.

Når ein lysstråle kryssar grenseflata mellom eit vakuum og eit anna medium,
eller mellom to forskjellige medium, endrar bølgjelengda til lyset seg, men
frekvensen er framleis den same. Om lysstrålen ikkje er ortogonal (eller normal)
på grenseflata, fører endringa i bølgjelengda til at lystrålen endrar retning.
Denne endringa vert kalla lysbryting eller refraksjon.

Linser har god brytingskvalitet og vert ofte nytta til å manipulere lys, slik at
ein kan endre den tilsynelatande storleiken til biletet. Forstørringsglas,
briller, kontaktlinser, mikroskop og refraktorar er alle døme på slik
manipulering.

Det finst mange lyskjelder. Dei vanlegaste lyskjeldene er varmebaserte. Ein
lekam ved ein gjeven temperatur sender ut eit karakteristisk spektrum av
svartlekamstråling. Ei enkel varmekjelde som sollys, der strålinga kjem frå
kromosfæren til sola med ein temperatur på kring 6000 Kelvin, har størst energi
i den synlege regionen av det elektromagnetiske spekteret når det er plotta i
bølgjelengder og kring 44 % av solstrålingsenergien når bakken som synleg lys.
Eit anna døme er glødelys, der berre 10 % av energien vert sendt ut som synleg
lys og resten som infraraudt, som altså er varmestråling. Ei vanleg termal
lyskjelde gjennom historia er dei glødande partiklane i ein eld, men òg desse
sender det meste av strålinga ut som infraraudt lys, og berre ein brøkdel i det
synlege spekteret. Toppen i svartlekamspekteret er djupt i det infraraude, ved
ei bølgjelengd på kring 10 mikrometer, for relativt kjølige lekamar som
menneske. Etter kvart som temperaturen aukar, vert denne toppen flytta mot
kortare bølgjelengder, og ein lekam vert først raudglødande, så kvit, og til
slutt blåkvit før han går ut av det synlege spekteret og inn i det ultafiolette.
Desse fargane kan ein sjå når eit metall vert varma opp til raudglødande og så
til kvitglødande. Blåkvit varmestråling er sjeldan å sjå, utanom i stjerner. Dei
reine blåfargane ein ser i ein gassflamme eller sveiseflamme er ikkje døme på
dette, men heller utstråling frå særskile molekyla, hovudsakleg CH-radikalar.

Atom emitterer og absorberer lys ved karakteristiske energiar. Dette skapar
emisjonslinjer i spekteret til kvart atom. Emisjonen kan skje spontant, som i
lysdiodar, gassutladingslampar (som neonlampar og neonskilt, kvikksølvlampar
osv.) og flammar (lys frå den varme gassen i seg sjølv, som til dømes at natrium
gjev ein karakteristisk gulfarge i ein gassflamme). Emisjonen kan stimulerast,
som i ein laser eller maser.

Oppbremsing av frie ladde partiklar, som eit elektron, kan skape synleg
stråling: syklotronstråling, synkrotronstråling og bremsestråling er alle døme
på dette. Partiklar som teoretisk sett kan flytte seg raskare gjennom eit medium
enn lysfarten kan produsere synleg tsjerenkovstråling.

Somme kjemikaliar produserer synleg stråling via kjemoluminescens. I levande
skapningar vert denne prosessen kalla bioluminescens. Til dømes skapar eldfloger
lys på denne måten, og båtar som flyttar seg gjennom vatn kan forstyrre plankton
slik at dei skapar moreld.

Somme stoff produserer lys når dei vert opplyst av meir energirik stråling, ein
prosess kalla fluorescens. Somme stoff sender ut lys langsamt etter å ha vorte
eksitert av meir energirik stråling. Dette vert kalla fosforescens.

Fosforescente stoff kan òg eksiterast ved å bombardere dei med subatomiske
partiklar. Katodeluminescens er eit døme. Denne mekanisme vert nytta i
katrodestrålerøyr fjernsynsapparat og dataskjermar.

Lysmåling går føre seg med to hovudmetodar: radiometri går ut på måling av
lyseffekten ved alle bølgjelengder, medan lysmåling eller fotometri måler lys
med bølgjelengder vektlagt med omsyn til ein standardisert modell for korleis
menneske oppfattar lyset. Lysmåling er til dømes nyttig til å kvantifisere
belysning meint for menneske. SI-einingane for begge systema kan oppsummerast i
dei følgjande tabellane:

Lysmålingseiningane er forskjellige frå dei fleste systema baserte på fysiske
einingar, fordi dei tek omsyn til korleis menneskeauga reagerer på lys. Tappane
i auget består av tre typar som reagerer forskjellig over det synlege spekteret,
og den totale effekten av desse er størst for ei bølgjelengd på kring 555 nm.
Derfor vil to lyskjelder som produserer same intensitet (W/m2) av synleg lys,
ikkje nødvendigvis oppfattast som like lyse. Einingane for lysmåling er utforma
for å ta dette med i rekninga, og er derfor betre til å syne kor «lyst» lyset
verkar enn den reine intensiteten. Dei er knytte til den reine effekten via ein
storleik kalla lysutbytte, og vert nytta til å avgjere korleis ein kan oppnå
best belysning for forskjellige oppgåver innandørs og utandørs. Belysning som
vert målt med sensorar med fotoceller samsvarar ikkje nødvendigvis med
oppfatninga til menneskeauget, og utan filter, som kan vere kostbare, har
fotoceller og lyskjenslege kretsar (CCD) ein tendens til å reagere på noko
infraraudt, ultrafiolett eller begge.

Lys utøver eit fysisk trykk på ein lekam som blir belyst, eit fenomen ein kan
avleie frå Maxwell-likningane, men som enklare kan forklarast av
partikkeleigenskapen til lys: fotona treffer og overfører rørslemengda si.
Lystrykket er lik effekten til lysstrålen dividert på c, lysfarten. På grunn av
storleiken til c kan ein sjå bort frå effekten av lystrykket for daglegdagse
lekamar. Til dømes utøver ein laserpeikar på 1 milliwatt ei kraft på om lag 3,3
piconewton på lekamen som blir opplyst. Det tyder at ein for å kunne løfte ein
liten mynt med ein laserpeikarar på 1 mW, treng kring 30 milliardar av
laserpeikarar. Men for system som er på nanometerskala, som NEMS, byrjar
lystrykket å verte viktig, og ein kan utnytte lystrykket til å drive
NEMS-mekanismar og det å skru av og på fysiske brytarar på nanometerskala i
integrerte kretsar er i dag eit aktivt forskingsområde.

På større skala kan lystrykket få asteroidar til å rotere raskare, der sollyset
verkar på den uregelmessige forma deira som vinden gjer på vengjene på ei
vindmølle. Det vert i dag forska på om det er mogeleg å lage eit solsegl for å
drive fram romskip i verdsrommet.

Sjølv om rørsla til Crookes radiometer opphavleg vart trudd å vere skapt av
lystrykket, er denne tolkinga feil. Den karakteristiske Crookes-rotasjonen kjem
av eit delvis vakuum. Dette må ikkje forvekslast med Nichols radiometer, der ei
lita rørsle vert skapt av kraftmoment skapt direkte av lystrykket.

På 400-talet fvt. postulerte Empedokles at alt bestod av dei fire elementa eld,
luft, jord og vatn. Han trudde at Afrodite hadde skapt menneskeauga ut av dei
fire elementa og at ho hadde sett ein eld som skein ut av auga slik at ein kunne
sjå. Om det hadde vore slik, ville ein kunne sett like godt om natta som om
dagen, så Empedokles postulerte ein vekselverknad mellom strålane frå auga og
strålane frå kjelder som sola.

Kring 300 fvt. skreiv Evklid verket Optika, der han studerte eigenskapane til
lys. Evklid postulerte at lys flyttar seg i rette linjer og han skildra lovene
for refleksjon og studerte dei matematisk. Han sette spørsmålsteikn ved om syn
verkeleg kom av ei stråle frå auga, for han spurt seg korleis det var mogeleg å
sjå stjernene om natta så snart ein opna augo. Dette ville sjølvsagt ikkje vore
noko problem om strålane frå auga flytta seg uendeleg raskt.

I 55 fvt. førte romaren Lucretius vidare ideane frå dei tidlege greske
atomistane og skreiv:

«Lyset og varmen frå sola; desse består av ørsmå atom som når dei vert dytta av
stad, ikkje taper tid på å fosse rett gjennom mellomrommet i lufta i same
retninga som dei vart dytta i.» – Om naturen i universet

I det gamle India utvikla hinduskulane Samkhya og Vaisheshika teoriar om lys frå
tidleg hundreår evt. I følgje Samkhya var lys ein av fire grunnleggande «små»
element (tanmatra) som dei større elementa oppstod frå. Desse elementa vert
ikkje omtalt som atomaktige og storleiken verkar å verte rekna som kontinuerleg.

Vaisheshika-skulen danna ein atomisk teori om korleis den fysiske verda er bygd
opp ved hjelp av eter, rom og tid. Dei grunnleggande atoma vart rekna for å vere
jord (prthivi), vatn (pani), eld (agni) og luft (vayu). Lysstrålar vart rekna
for å vere straumar av raske tejas eller eld-atom. Lyspartiklane vart sagt å
kunne endre seg avhengig av snøggleike og samansetnaden av tejas-atoma. Vishnu
Purana refererer til sollys som «dei sju solstrålane».[treng kjelde]

Dei indiske buddhistane, som Dignāga på 400-talet og Dharmakirti på 600-talet
utvikla ein type atomisme som er ein filosofi om røyndom der atomiske objekt er
forbigåande glimt av lys eller energi. Dei såg på lys som ein atomisk lekam
ekvivalent til energi.

René Descartes (1596–1650) meinte at lys var ein mekanisk eigenskap ved ein
lysande lekam, og forkasta «formene» til Ibn al-Haytham og Witelo i tillegg til
«artane» til Bacon, Grosseteste og Kepler. I 1637 publiserte han ein teori om
lysbryting der han feilaktig rekna at lys går raskare i eit tett medium enn eit
mindre tett medium. Descartes kom fram til denne konklusjonen fordi lydbølgjer
nettopp gjer dette. Sjølv om Descartes tok feil om den relative farten, hadde
han rett i at lys oppfører seg som ei bølgje og i at lysbrytinga kjem av
lysfarten er forskjellig i to forskjellige medium.

Descartes var ikkje den første til å nytte mekaniske analogiar, men fordi han
tydeleg hevdar at lys ikkje berre er ein mekanisk eigenskap av den opplyste
lekamen, men i tillegg til mediet som lyset forflyttar seg i, så vert lysteorien
til Descartes rekna som starten på moderne fysisk optikk.

Pierre Gassendi (1592–1655) var ein atomist som foreslo ein partikkelteori for
lys, som vart publisert etter han var død i 1660-åra. Isaac Newton studerte
tidleg verket til Gassendi, og føretrekte denne teorien føre teorien til
Descartes. Han hevda i sin Hypothesis of Light frå 1675 at lys består av
korpusklar (partiklar av stoff) som vert sendt ut i alle retningar frå ei
kjelde. Eit av argumenta til Newton mot bølgjeeigenskapen til lys var at bølgjer
var kjend å kunne flytte seg rundt hindringar, medan lys berre flytta seg i
rette linjer. Han forklarte fenomentet med diffraksjon av lys (som hadde vorte
observert av Francesco Grimaldi) ved å la lyspartiklar skape ei lokal bølgje i
eteren.

Teorien til Newton kan nyttast til å føresjå refleksjon av lys, men kan berre
forklare lysbryting ved å feilaktig tenke seg at lys vert akselerert når det går
inn i eit tettare medium fordi gravitasjonskrafta då er større. Newton
publiserte den endelege versjonen av teorien sin i Opticks i 1704. Det gode
ryktet hans var med på å forsterke teorien om lys som partikkel og denne vart
den dominerande teorien gjennom 1700-talet. Partikkelteorien førte til at
Laplace hevda at ein lekam kunne bli så massiv at lyset ikkje kunne kome ut av
lekamen. Med andre ord skildra han det ein i dag kallar eit svart hol. Laplace
trekte derimot dette attende seinare, etter at ein bølgjeteori for lys tok over
som den dominerande teorien. Som forklart tidlegare er verken partikkel- eller
bølgjeteorien fullstendig korrekt.

For å forklare fargar, utvikla Robert Hooke (1635-1703) ein «puls-teori» og
samanlikna lysspreiing med spreiing av bølgjer i vatn i verket Micrographia
("Observation XI") frå 1665. I 1672 foreslo Hooke at vibrasjonar i lyset kunne
vere vinkelrett på forplantningsretninga. Christiaan Huygens (1629-1695) utvikla
ein matematisk bølgjeteori for lys i 1678 og publiserte denne i sin Treatise on
light i 1690. Han foreslo at lys vart emittert i alle retningar som ei rekkje
bølgjer i eit medium han kalla lysspreiande eter. Sidan bølgjer ikkje vert
påverka av tyngdekrafta, vart det trudd at dei ville gå seinare i eit tettare
medium enn eit mindre tett medium.

Bølgjeteorien føresåg at lysbølgjer kunne interferere med kvarandre slik
lydbølgjer gjer (som Thomas Young merka seg kring 1800), og at lys kunne
polariserast, om det var ei tverrbølgje. Young synte ved hjelp av eit
diffraksjonseksperiment at lys oppfører seg som bølgjer. Han foreslo òg at
forskjellige fargar vart skapt av forskjellige bølgjelengder hos lys, og
forklarte fargesyn ved hjelp av tre farge-reseptorar i auget.

Ein annan som støtta bølgjeteorien var Leonhard Euler. Han hevda i Nova theoria
lucis et colorum (1746) at diffraksjon vart enklare å forklare med ein
bølgjeteori.

Seinare kom Augustin-Jean Fresnel på eiga hand fram til sin eigen bølgjeteori
for lys, og presenterte denne for Académie des Sciences i 1817. Simeon Denis
Poisson la til eit overtydande argument til det matematiske arbeidet til Fresnel
til fordel for bølgjeteorien, noko som var medverkande til at ein gjekk bort frå
korpuskel-teorien til Newton. I 1821 klarte Fresnel med hjelp av matematiske
metodar å vise at polarisasjon berre kan forklarast av bølgjeteorien for lys og
berre om lys flyttar seg som tverrbølgjer, heilt utan langsgåande vibrasjonar.

Svakheita med bølgjeteorien var at lysbølgjer, som lydbølgjer, ville trengt eit
medium å forplante seg i. Det vart skapt stor tvil om det hypotetiske stoffet
lysførande eter, som Huygens foreslo i 1678, i det heile eksisterte seint på
1800-talet med Michelson-Morley-eksperimentet.

Korpuskelteorien til Newton impliserte at lys ville flytte seg raskare i eit
tettare medium, medan bølgjeteorien til Huygens og andre impliserte det
motsette. På den tida kunne ein ikkje måle lysfarten nøyaktig nok til å finne ut
kva teori som var korrekt. Den første som gjorde nøyaktige nok målingar var Léon
Foucault, i 1850. Resultatet hans støtta bølgjeteorien, og den klassiske
partikkelteorien vart skrinlagd, før han delvis vart henta fram att på
1900-talet.

I 1900 prøvde Max Planck å forklare svartlekamstråling og foreslo at sjølv om
lys var bølgjer, kunne desse bølgjene berre ta imot eller miste energi i
endelege mengder etter kva frekvens dei hadde. Planck kalla desse «klumpane» av
lysenergi for «kvantar» (frå det latinske ordet quanta som tyder «kor mykje»). I
1905 nytta Albert Einstein ideen om lyskvant til å forklare den fotoelektriske
effekten og foreslo at desse lyskvanta faktisk eksisterte som partiklar. I 1923
viste Arthur Holly Compton at endringa av bølgjelengda ein ser når
røntgenstråling av låg intensitet vert spreidd av elektron (såkalla
Comptonspreiing) berre kan forklarast om røntgenstrålene består av partiklar, og
det kan ikkje forklarast ved hjelp av ein bølgjeteori. I 1926 kalla Gilbert N.
Lewis desse lyspartiklane for foton.

Etter kvart har moderne kvantemekanikk utvikla seg der lys vert skildra både som
partiklar og bølgjer på den eine sida, og på den andre sidan som verken bølgjer
eller partiklar. I staden for ser moderne fysikk på lys som noko som det
matematisk høver seg å skildre som anten bølgjer eller partiklar, men at det i
røynda er noko ein ikkje fullt ut kan forestille seg. Når fysikarar har
undersøkt radiobølgjer og røntgenstråling, har dei merka seg at elektromagnetisk
stråling oppfører seg meir som klassiske bølgjer ved låge frekvensar, men meir
som klassiske partiklar ved høgare frekvensar, men at strålinga aldri heilt
mistar eigenskapane til nokon av dei. Synleg lys, som tar opp den midtre delen
av frekvensområdet, kan lett visast i eksperiment å ha både bølgje- og
partikkeloppførsel, og stundom begge samstundes.

I 1845 oppdaga Michael Faraday at polarisasjonsplanet for lineært polarisert lys
er rotert når lysstrålane flyttar seg langs retninga til eit magnetfelt når det
ligg nær ein isolator, ein effekt som no vert kalla Faradayrotasjon. Dette var
det første beviset på at lys var knytt til elektromagnetisme. I 1846 spekulerte
han i om lys kunne vere ei form for forstyrring som forplanta seg langs
magnetiske feltlinjer. Faraday foreslo i 1847 at lys var høgfrekvente
elektromagnetiske vibrasjonar, som kunne forplante seg sjølv utan medium som
eteren.

Arbeidet til Faraday inspirerte James Clerk Maxwell til å studere
elektromagnetisk stråling og lys. Maxwell oppdaga at sjølvforplantande
elektromagnetiske bølgjer flytta seg gjennom rommet med konstant fart, som synte
seg å vere lik lysfarten. Ut frå dette konkluderte Maxwell med at lys var ei
form for elektromagnetisk stråling. Han publiserte dette resultatet i 1862 i On
Physical Lines of Force. I 1873 publiserte han A Treatise on Electricity and
Magnetism, som inneheld den fulle matematiske skildringa av korleis elektriske
og magnetiske felt oppfører seg. Dette vert framleis kalla Maxwell-likningane.
Kort tid etter stadfesta Heinrich Hertz teorien til Maxwell eksperimentelt med å
skape og påvise radiobølgjer i laboratoriet, og demonstrerte at desse bølgjene
oppførte seg heilt likt synleg lys, med eigenskapar som refleksjon, refraksjon,
diffraksjon og interferens. Teorien til Maxwell og eksperimenta til Hertz førte
direkte til utviklinga av moderne radio, radar, fjernsyn, elektromagnetisk
avbilding og trådlaus kommunikasjon.

I kvanteteori vert foton rekna som bølgjepakkar av bølgjene skildra i den
klassiske teorien til Maxwell. Kvanteteorien måtte til for å forklare effektar
for synleg lys som den klassiske teorien til Maxwell ikkje kunne forklare (som
spektrallinjer).



https://nn.wikipedia.org/wiki/Lundefugl

Lunden (Fratercula arctica), også kjent som sjøpapegøye eller lundefugl, høyrer
til alkefuglane. Han er særmerkt av det fargerike nebbet sitt, som blir klart
oransje under hekketida med gulraude konvekse striper bakover og er mørkebrunt
inst mot hovudet.

Ein vaksen lundefugl er mellom 28 og 35 cm lang, og har eit vengespenn på 50–60
cm. Lunden viser uvanleg dugleik i å symje og dukke, han kan flyge lågt over
bølgjene og kan skjere gjennom dei med nebbet medan vengene og føtene slår ned i
vatnet. Han slår med dei korte vengene i høg frekvens og når opp i ei ganske god
flygefart. Føda er mest fisk, men lunden kan òg ta noko krepsdyr. Levetida er
rundt 25 år.

Habitatet til denne alkefuglen er først og fremst i Nord-Atlanteren, det finst
dessutan populasjonar i Nordsjøen, inn i Barentshavet og i Nordishavet nord til
80°N. Hekking går føre seg både på fastlandet og på øyar, meir enn halve
verdspopulasjonen kan hekke på Island.

Lundefuglen hekkar i koloniar. Hekkesesongen er frå april til august, resten av
året lever fuglane på havet. I Noreg hekkar lundefuglen på Vestlandet, men dei
store koloniane finst frå Lofoten og nordover. Desse koloniane kan vere på
fleire hundre tusen fuglar, den største kolonien er den på Røst og har vore på
over 1,3 million par. I fuglefjellet bygger lundefuglen reiret sitt i gangar som
han grev sjølv, eller i jordhòler eller små hòler i steinurer og i
fjellsprekker. Hoa legg egg i mai–juni, og begge foreldra rugar dei. Paret får
ofte berre ein unge, som blir i reiret i ca 40 dagar, og han vert veldig feit.
Derfor var lundefuglungane eit lett bytte for fangstfolk då slik fangst var
tillaten. I Nord-Noreg har fangst av lundefugl vore ei viktig tilleggsnæring opp
igjennom hundreåra, bl.a. med hjelp av lundehund. Lundefuglen er no på nasjonal
raudliste (2006) for trua artar i Noreg med status «sårbar (VU)».



https://nn.wikipedia.org/wiki/London

London er hovudstaden i Storbritannia og er ein storby som ligg sør i England
ved elva Themsen. London er ein av dei største byane i Europa, har ei historie
som strekkjer seg to tusenår attende, og har i løpet av den tida vore senter for
fenomen som renessansen og den industrielle revolusjonen. Sentrumet City of
London har stort sett hatt dei same grensene fram til i dag, men sidan
1900-talet har omgrepet London blitt nytta om heile metropolen rundt. Dette
området er i dag ein region i England og har sin eigen administrasjon med valt
borgarmeister og forsamling.

Byen er i moderne tid eitt av dei viktigaste politiske, økonomiske og kulturelle
sentra i verda. Mykje av grunnen til dette er at London var hovudstad for det
britiske imperiet, og dermed maktsenter for store delar av kloden i nær tre
hundre år.

Sjølve byen har 7 825 000 innbyggjarar (2010), men om ein reknar heile
storbyområdet, kjem ein opp i mellom 12 og 14 millionar innbyggjarar. Byen er
med det den største i EU etter folketal.

Når ein skriv «London» reknar ein oftast området kjent som Stor-London, eit
område som både er eit grevskap og ein region. Midt inne i dette området ligg
City of London, som er eit eige grevskap, lokalt kjent som the City eller the
Square Mile. Det urbane området voks kraftig i viktoriansk tid og igjen i
mellomkrigstida. I 1940-åra førte andre verdskrig, og vidare lovgiving omkring
det grøne beltet, til at veksten stoppa opp.

Det finst mange moglege definisjonar på området London, for eksempel
postdistriktet, politidistriktet, området som har London sitt retningsnummer og
London sitt pendlarbelte. Desse har sjeldan vore heilt overlappande. Omkring 40
prosent av Stor-London blir dekt av London sine postområde. Området med
London-retningsnummer dekker eit omtrent like stort område som Stor-London, men
grensene avviker noko. Ein definisjon som har blitt tatt i bruk i mange
samanhengar er området innanfor ringvegen M25, og grensa for Stor-London har
nokre stader blitt flytta for å bli tilpassa til vegen.

Byen sitt nominelle sentrum er ved Charing Cross, ikkje langt ifrå Trafalgar
Square, på omkring 51°30′29″N, 00°07′29″W.

Heile det urbane området blir ofte kalla ein city ut frå ein geografisk
definisjon. Administrativt og formelt er dette ikkje korrekt; Stor-London er ein
region som blant anna omfattar to cities (City of London og City of
Westminster), fleire towns (byar av lågare status), og andre område.

London sin status som hovudstaden i Storbritannia har aldri formelt blitt
tildelt eller godkjent skriftleg. London vart kalla hovudstad etter at monarken
flytta frå den tidlegare hovudstaden Winchester til London; i mellomalderen var
hovudstaden ofte definert som den byen monarken budde i.

London består av 32 bydelar, som kvar er styrt av sitt eige valde bydelsstyre. I
perioden 1986–2000 var det bydelane som styrte London, kvar på sitt område, utan
eit felles bystyre. Det er ennå eit visst lokalt sjølvstyre i bydelane. Kvar
bydel er til dømes ansvarleg for renovasjon og ein del andre offentlege
tenester. Dei er delt i to grupper, indre London og ytre London.

Stor-London dekkjer eit område på 579 km², som gjer byen til ein av dei største
byane i verda etter areal. Eit hovudelement i geografien til byen er Themsen,
som renn gjennom byen frå sørvest mot aust og er framkomeleg for båtar. Thames
Valley er ein flat dal avgrensa av slake åsar. Sidan det ikkje finst naturlege
grenser for veksten til byen, har han ein rundvoren form ut i frå det historiske
bysentrumet.

Themsen var ein gong breiare og grunnare enn i dag, og rann gjennom myrlandskap.
Gjennom omfattande bygging av dike har elva blitt smalare. Mange av dei mindre
elvane som renn ut i Themsen i London er lagde i røyr. Themsen er ei elv med
tidvatn, og byen er derfor sårbar for oversymjingar. På grunn av ei senking av
landskapet, har denne faren auka over tid. I 1974 starta ein derfor bygginga av
Thames Barrier ved Woolwich for å kontrollere vasstanden. Ein reknar med at ein
kan få behov for endå ei demning lenger ned i elva i nær framtid. Themsen blir
kryssa av ei rekke bruer og tunnelar, som til dømes London Bridge.

Nullmeridianen, som lengdegradane blir rekna ut frå, går gjennom Greenwich i
London. Sidan 1884 har denne staden vore utgangspunktet for all fastsetting av
lengdegradsposisjonar.

London har eit temperert klima med regelmessig, lett regn gjennom heile året.
Juli er den varmaste månaden, med ein gjennomsnittstemperatur ved Greenwich på
13,6 °C til 22,8 °C. Den kaldaste månaden er januar, med gjennomsnittleg 2,4 °C
til 7,9 °C. Den årlege nedbøren er 583,6 mm, og februar er normalt den tørraste
månaden.

Snø er uvanleg i sjølve London, trass i at det jamt er snøfall i området
omkring; dette grunna at den ekstra varmen storbyen genererer gjer byen omkring
5 °C varmare om vinteren enn områda omkring.

Mot slutten av vikingtida vart det mangel på ved i London og folk fyrte med kol
av dårleg kvalitet. Dette førte til mykje røyk, som blanda seg med skodde. Så
tidleg som 1272 la kong Edward den 1. ned forbod mot å fyre med sjøkol. Fleire
kongar freista å koma problemet til livs, men så lenge det ikkje fanst noko
alternativ heldt folk fram med å nytta kol og problemet auka. Om vinteren kunne
røykskodda ligga tjukk fleire månadar i strekk. Når ho var på det verste var det
så dårleg sikt at folk gjekk seg vill i sin eigen bydel. Det gjekk på helsa laus
og luftvegsjukdommar som bronkitt førte til at folk døydde i hundrevis. Vinteren
1901-1902 var sikten i gjennomsnitt rundt 800 m. I 1952] var det så ille at
rundt 4000 menneskje døydde på ein dag. I 1956 vedtok parlamentet ei lov som
forbaud fyring med kol i London, og denne gongen vart lova handheva. Etter dette
vart londonlufta mykje reinare enn før, men aukande trafikk har ført til at
londonlufta framleis er sterkt forureina. Når ein nærmar seg London i bil om
vinteren har lufta over byen ofte ein gul-brun farge.

Då romarane kom til Dei britiske øyane var det som skulle bli London ein liten
landsby i trinovantane sitt område. Byen blir gjerne rekna som grunnlagt av
romarane, ca. år 50, då under namnet Londinium. I år 61 blei byen brend ned av
icenarane, men han blei raskt bygd opp igjen. Den eldste delen av byen låg nord
for Themsen, særleg i dagens City of London. Byen blei tidleg i det 2. århundret
hovudstad for provinsen Britannia.

Frå 800-talet og utover blei byen herja fleire gonger av danske og norske
vikingar, og i 846-848 kontrollerte vikingar byen. Den siste invasjonen skjedde
i 1066, då Vilhelm Erobraren vann slaget ved Hastings og overtok makta i
England.

I 1078 starta bygginga av Tower of London. På 1100-talet blei Westminster sete
for regjeringa og seinare for parlamentet. Tower of London er Englands best
bevarte mellomalderfestning. Den mest sentrale delen av festninga, The White
Tower, stod ferdig i 1097. The White Tower har opp gjennom åra vore kongebustad,
fengsel, våpenlager og opphaldstad for kronjuvelar.

I 1665 blei byen ramma av pest og 70 000 menneskje døydde. Året etter ramma den
store bybrannen London og berre ein femtedel av byen stod igjen etter at over
13 000 hus og 84 kyrkjer blei brende ned.

På slutten av 1800-talet var London den største byen i verda, og var som senter
for det britiske imperiet den leiande handels-, industri-, finans- og hamnebyen
i verda.

Under andre verdskrigen blei London hardt ramma av bombing. Store område blei
lagde i grus; både industri, offentlege bygg og bustadområde blei ramma under
«Blitzen», då London og andre britiske byar blei bomba 57 netter på rad. Med
skiftande intensitet varte bomberaida heilt til sluttfasen av krigen. Dette har
bidrege sterkt til å forma London slik byen er i dag. Slumområde med høg
folketettleik i det austlege London blei hardt ramma, då dei låg tett inntil
industri og hamner, og mange av dei evakuerte som hadde mista alt blei gjeve nye
heimar i offentlege bustadområde i forstadane.

I 1965 blei området til byen kraftig utvida, ved at Stor-London, som både er
grevskap og region, blei oppretta. Brorparten av Middlesex og delar av Essex og
Surrey blei då tekne opp i byen.

I 2005 blei London utpeika til å halde dei olympiske sommarleikane i 2012, noko
som førte til nye, store planar for utbygging i byen. London har tidlegare
arrangert OL i 1908 og 1948. Dagen etter OL-avgjerda, 7. juli 2005, blei London
ramma av det største bombeangrepet sidan andre verdskrigen. 52 menneskje mista
livet og meir enn 700 blei skada då islamistiske terroristar utløyste
sjølvmordsbomber på t-banen og ein buss.

Det romerske Londinium var ein liten by samanlikna med London i dag. Den omfatta
eit område som omtrent svarar til City of London. Rundt området var ein bymur,
og på romersk vis blei det laga eit tilnærma rettvinkla gatenett. Den mest
dramatiske hendinga i denne perioden var då byen brann ned i 61. Oppbygginga ser
ut til å ha basert seg på omtrent same mønster som før. På denne tida var det
berre éin kryssingsstad over Themsen i London, ei bru som blei bygd omkring år
46.

Då romarane trekte seg ut frå Storbritannia ved starten av 400-talet kom
angelsaksarane til makta i området. Kor raskt forfallet av den romerske byen og
framveksten av det angelsaksiske London skjedde er uklart, men det ser ut til at
gatenettet blei stadig meir uregelmessig. Det kom etterkvart, særleg frå
800-talet og utover, mange kyrkjer i byen. Det er verdt å bite seg merkje ved at
London endå ikkje hadde blitt hovudstaden i riket. Med erkebispesetet i
Canterbury og Winchester som setet til kongen, var London først og fremst eit
handelssentrum grunna Themsen, og ikkje byen med makta.

Etter normannarane si erobring av England i 1066 endra dette seg. Tower of
London blei eit viktig kongeleg slott, og Westminsterpalasset blei sete for
regjeringa. Med det starta ei ny fase i utviklinga av byen, med fleire slott,
administrasjonssenter og kraftigare folkeauke. Denne utviklinga gjekk ikkje føre
seg etter nokon plan. Dei sentrale områda av London blei sterkt fortetta, med
smale gater og høg folketettleik. Utviklinga omfatta i lita grad dei ytre delane
av London i dag; inntil jernbanen kom var det fortsett ei dagsreise til Watford
Gap, som i dag ligg rett utanfor grensene til byen. Områda utanfor sentrum var
derfor framleis stort sett landsbygd, med nokre få, spreidde byar inntil
1800-talet.

Først i 1750 kom ei ny bru over Themsen på plass, etter at London Bridge hadde
vore den einaste sidan romersk tid. På andre stader hadde ein blitt rodd over av
ein av dei mange ferjene som låg langs elvebredda. Fleire bruer skulle følgje
slik at byen blei knytt tettare saman.

Den neste store utviklinga kom i det 19. hundreåret, då jernbanen kom. Avstandar
tydde brått mindre, og ein starta å legge jernbanelinjer som kunne nyttast av
pendlarar. Londons Underground opna som den første i verda i 1863, og sjølv om
rutenettet var berre ein ørliten del av det som er i dag, tydde det at
pendlarane si tid hadde kome. London starta å spreie seg utover, utanfor
Middlesex og inn i Surrey, Kent, Essex og Hertfordshire.

I etterkrigstida kom også dei nye byane, byar som blei grunnlagt for å avlaste
eksisterande, fortetta byar. I 1965 blei Milton Keynes, omkring ein times
køyring nord for London, grunnlagd, og ein merkbar del av folka der har flytta
frå London. Ein har også fått vekst i andre byar i takt med utflytting frå
London. London hadde i den siste halvdelen av 1900-talet eit fall i folketalet
på omkring ein million som følgje av denne utviklinga.

I sentrum har ein lenge vore tilbakehaldne med å byggje i høgda, fordi ein
ønskte å bevare profilen til byen. Stort press på eigedomsmarknaden, spesielt i
City, har ført til at det har blitt lempa på desse restriksjonane. Sidan
1970-talet er det blitt reist fleire skyskraparar, og planar om å reisa fleire
er blitt både oppmuntra og kritiserte. Det har også blitt utført
fornyingsprosjekt fleire stader, med det tidlegare hamneområdet Docklands som
eit av dei mest kjende døma.

London var blant dei ti største byane i Europa då folketalet passerte 100 000 på
slutten av 1500-talet. I 1750 var talet nesten 700 000 og London hadde passert
Paris. Med 960 000 menneskje i 1800 var London den største byen i verda, i eit
Europa der berre 23 byar hadde meir enn 100 000 innbyggjarar. Byen var den mest
folkerike i verda heilt til 1925, då han blei passert av New York.

London er rangert som den femtande største byen i verda, både etter folketal
innanfor offisielle grenser og folketal innanfor det urbane området. Regionen
dekkjer 1 579 km², noko som gir ein folketettleik på 4 761/km². Dette er meir
enn ti gonger så høgt som andre regionar i England. London er ein av dei dyraste
byane i verda å leve i, ved sida av Moskva og Tokyo. London er ein av dei mest
fleirkulturelle byane i den industrialiserte verda, med meir enn 300 morsmål og
meir enn 50 etniske grupper med meir enn 10 000 personar. Ut ifrå tal frå Office
for National Statistics inkluderte folketalet 2 288 000 menneskje fødde i
utlandet i 2006, det vil seie 31 %.

London har tradisjonelt vore dominert av kristendommen, og har mange kyrkjer;
det er spesielt tett mellom kyrkjene i City of London. Den anglikanske kyrkja
har to katedralar, St. Pauls katedral og Southwark-katedralen. Erkebiskopen av
Canterbury har setet sitt i Canterbury i Kent, men den offisielle residensen er
Lambeth Palace i London. Westminster Abbey er formelt sett eit kongeleg kapell,
men fungerer som ein «tredje katedral» for den anglikanske kyrka. Den katolske
kyrkja har også to katedralar i byen, Westminsterkatedralen og St. Georgs
katedral. Dei fleste kristne i London er det først og fremst i namnet, då tala
for deltaking i gudstenester er lågare enn i andre delar av landet. Dei fleste
andre kristne samfunn er også representert i London.

London har i tillegg til kristendomen tydelege innslag av islam, hinduisme,
sikhisme og jødedom. Særleg bydelane Tower Hamlets og Newham har mange muslimar.
Den største moskeen er Baitul Futuh i Merton. Hinduane er særleg synlege i
Harrow og Brent. I sistnemnde bydel finn ein Neasden Temple, eit av dei største
hindutempla i Europa. Sikhane er meir spreidde, men finst særleg i austlege og
vestlege bydelar. Eit av dei største sikhtempela utanfor India, Sri Guru Singh
Sabha Gurdwara, ligg i London. Fleirtalet av jødane i Storbritannia bur i
London, og det er større jødiske samfunn i Stamford Hill (som blir rekna som eit
av de mest ortodokse jødiske områda utanfor New York og Israel), St. John's
Wood, Golders Green og Edgware.

London blir rekna som eit av dei økonomiske «kommandosentera» i verda, saman med
New York City og Tokyo.

Byen har større omsetnad enn nokon annan europeisk by, og står for omkring 19
prosent av brutto nasjonalprodukt i Storbritannia. I 2005 var det 219 milliardar
pund. Reknar ein med heile det urbane området, med omkringliggjande byar, var
resultatet 345 milliardar pund i 2005, det vil seie omkring 30 prosent av BNP i
Storbritannia.

London gjekk over til ein hovudsakleg tenestebasert økonomi tidlegare enn mange
andre europeiske byar; denne overgangen skjedde særleg i åra etter andre
verdskrigen. Det er fleire faktorar som har gjort London til eit så viktig
økonomisk senter. Som hovudstad for Det britiske imperiet hadde ein eit
kontaktnett over heile verda som i stor grad er blitt halde vedlike og utvida.
Engelsk er blitt eit lingua franca i internasjonal handel, som også i stor grad
tek i bruk engelsk kontraktrett. London er også ein multikulturell by kor
utanlandske næringsdrivande kan finne ein infrastruktur dei er fortrulege med,
og som har eit skattenivå som er forholdsvis lågt, særleg for utanlandske
organisasjonar og enkeltpersonar. Nære og gode tilhøve til USA og mange
asiatiske land speler også ei rolle. Lokale og nasjonale styringsorgan er
innstilt på å setje behova til næringslivet høgt (spesielt i City of London, kor
det er selskapa som vel medlemmar til City of London Corporation). Til slutt kan
ein også nemne at kommunikasjonsstrukturen er svært godt utbygd.

Det er fem spesielt viktige forretningsdistrikt i London: City, Westminster,
Canary Wharf, Camden & Islington og Lambeth & Southwark.

All transport i London er underlagd borgarmeisteren. Hans forvalting har likevel
avgrensa kontroll over økonomiske forhold, og ingen kontroll over
jernbanenettverket, bortsett frå jernbanelinene som utgjer London Overground.
Transport for London (TfL) har fått ansvaret for å administrere både
undergrunnsbanen (London Underground), bussnettet, drosjeløyve, Docklands Light
Railway, London Overground og all annan offentleg transport i byen.

London har eit stort t-banenett, nemleg London Underground. Dette er det eldste
t-banenettet i verda; planlegginga starta allereie i 1854, og i 1863 kunne banen
frakta dei første passasjerane. Nettet har tolv liner, og blir stadig utvida.
Det er dagleg meir enn tre millionar reisande i nettverket, noko som gjev nesten
ein milliard passasjerar i året. Undergrunnsbanen er spesielt godt utbygt i
sentrum og i dei nordlege bydelane, medan ein sørover er meir avhengig av
jernbanenettet. På trass av namnet er 55 % av linene over bakken.

Docklands Light Railway er eit eige metrosystem med små, lette, førarlause
togsett som særleg dekker det austlege London.

Jernbanetrafikken er fordelt på fjorten endestasjonar som er spreidd rundt i
sentrum. Det har sidan starten av 1990-åra blitt arbeidd med ei
jernbanetilknyting som skal kryssa byen mellom aust og vest, slik at
passasjerane slepp å reisa med andre transportmiddel mellom stasjonar for å
kryssa byen. Attåt pendlar- og intercitytog har London også togsamband til
Frankrike og Belgia.

Bussnettet er svært omfattande, med meir enn 700 ruter. Det er over seks
millionar passasjerar dagleg, og i rekneskapsåret som enda i mars 2005 var det
blitt frakta 1,79 milliardar passasjerar på Londonbussane.

London har åtte lufthamner, kor dei fem største er London City Airport,
Stansted, Luton, Gatwick og Heathrow. Sistnemnde er den største, og blir rekna
som ei av verdas travlaste lufthamner. Dei tre mindre flyplassane Ashford,
Biggin Hill og Northolt, har langt mindre trafikk. Ashford og Northolt har berre
innanrikstrafikk, medan dei andre seks er internasjonale flyplassar.

Medan dei fleste vel kollektivtilbod i det sentrale London, er det i ytre
bydelar bilar som dominerer. Byen har fleire ringvegar — ein indre ring som går
rundt sentrum, A406 og A205 i forstadane og M25 rundt Stor-London. Det var i
1960-åra planar om å forlenge fleire motorvegar inn i sentrale område, men det
blei gått bort frå det meste av dette i 1970-åra. I 2003 blei det innført ei
rushtrafikkavgift, Congestion Charge, som hadde som mål å minske
personbiltrafikken i sentrum.

I City of Westminster kan ein finne West End. Dette området, som ligg rundt
Leicester Square og Piccadilly Circus, er det viktigaste
underhaldningsdistriktet i London, med mellom anna teatergata Shaftesbury Avenue
og kultursenteret Covent Garden. London blir rekna som ein av dei viktigaste
musikal- og teaterbyane i verda. På austkanten, særleg i Shoreditch og Hoxton,
finn ein eit underhaldningsdistrikt med ein noko mindre eksklusiv karakter. Den
to kilometer lange Upper Street i Islington har fleire barar og restaurantar enn
noko anna gate i Storbritannia.

Oxford Street blir gjerne rekna som den travlaste handlegata i Europa. Med ei
lengd på nesten to kilometer kan den også seiast å vere den lengste handlegata i
verda. Meir eksklusive butikkar finn ein særleg i Knightsbridge, med Harrods som
den mest kjende. Det er også ei rekkje gatemarknadar, som Camden Market,
Portobello Road Market og Borough Market.

Tradisjonelle engelske pubar finn ein alle stader i byen. Fleire av dei er
kjende og tradisjonsrike stader, som Ye Olde Cheshire Cheese kor Samuel Johnson
var stamgjest og Pillars of Hercules som Charles Dickens nemner i ei av sine
bøker.

Det er mange årvisse festivalar og hendingar. Notting Hill-karnevalet i august
er ein gatefest av karibisk opphav. I november held ein Lord Mayor's Show, ein
fleire hundreår gamal seremoni i samband med utnemninga av ny overborgarmester i
City of London. Trooping the Colour i juni er ein militær parade med mykje pomp
og prakt, i samband med den offisielle fødselsdagen til monarken.

London har vore scene i mange litterære verk. Blant dei forfattarane som blir
sterkast forbundne med byen er Samuel Pepys, som i dagboka si blant anna gir ei
augevitneskildring av bybrannen i 1666, og Charles Dickens som skreiv om
skyggesidene i det viktorianske London. I den biografiske Life of Johnson (James
Boswell) føregår handlinga i London, og boka er kjelda til eit kjent sitat om
byen: Samuel Johnson sa at «Når ein mann er trøytt av London, er han trøytt av
livet; for i London finst alt livet kan ønskje». Daniel Defoe var også frå
London, og skreiv i sin Journal of the Plague Year ei skjønnlitterær forteljing
om pesten i London i 1665. William Shakespeare levde store delar av livet sitt i
byen, noko også hans samtidige kollega Ben Jonson gjorde. Romanar om Sherlock
Holmes, skrive av Arthur Conan Doyle, har sett tydelege spor, blant anna er
adressa 221b i Baker Street, kor den fiktive hovudpersonen budde, innreidd som
eit museum.

London er ein av musikkhovudstadane i verda, både innan klassisk musikk og
moderne musikkformer. Eitt av dei fem største musikkforlaga i verda, EMI, har
hovudkvarteret sitt i byen.

Det er to store operahus i London: Royal Opera House og Coliseum Theatre. Ein
finn også Royal Ballet og English National Ballet, som opptrer på Royal Opera
House, Sadler's Wells Theatre og Royal Albert Hall.

Dei største konsertarenaene innan moderne musikk er Earls Court Exhibition
Centre og Wembley Arena. Det er også fleire kjente, meir intime salar, som
Brixton Academy og Hammersmith Apollo. Området rundt Charing Cross Road er kjent
for å ha mange butikkar som sel moderne instrument og lydutstyr.

Byen har, som det største urbane området i landet, vore sentral i utviklinga av
britiske musikkstilar som drum and bass, UK garage, grime og dubstep.

Ifølgje ei undersøking tatt blant 600 internasjonale DJ-ar av DJ Magazine i
2006, hadde London tre av dei beste nattklubbane i verda: Fabric, The End og
Turnmills. I 2007 hadde Fabric falle til andreplass og The End til fjerdeplass.
Seks andre klubbar i London var med blant dei femti beste.

London har vore vertskap for sommar-OL to gonger, i 1908 og i 1948. I juli 2005
blei byen tildelt sommar-OL 2012, og London blir med det den første byen som har
arrangert OL tre gonger. Den var også vertskap for British Empire Games i 1934.

Den mest populære idretten i London er fotball. Byen har 13 klubbar i The
Football League, kor fem av dei er i FA Premier League (Arsenal, Chelsea,
Fulham, Tottenham Hotspur, West Ham) og åtte i dei lågare divisjonane (Barnet,
Brentford, Charlton Athletic, Crystal Palace, Leyton Orient, Millwall, Queens
Park Rangers og Watford). Det er også mange klubber utanfor ligaen.

Fotball har blitt spelt i London sidan mellomalderen; den første dokumentasjonen
for dette er frå 1314, då spelet blei forbode. I det 16. hundreåret skal Richard
Mulcaster, rektoren på St Paul's School, ha organisert den tidlege mobbfotballen
til eit regulert spel med lag og dommarar. Londonborgaren Ebenezer Cobb Morley
var i 1863 blant grunnleggarane av Football Association, og var ein av dei
første som foreslo eit styrande organ innan idretten. Han skreiv dei første
moderne fotballreglane i sin heim i Barnes.

London har også fire rugbyklubbar i Guinness Premiership (London Irish,
Saracens, Wasps og NES Harlequins); rett nok er det nå berre Harlequins som har
heimebane i Stor-London, medan dei andre har flytta ut. Byen har fleire rugbylag
i lågare ligaer.

Wembley Stadium er den nasjonale fotballarenaen, og er også finalebane for
FA-cupen og Challenge Cup. Twickenham Stadium er den nasjonale rugbyarenaen, med
ein kapasitet på 82 000 tilskodarar.

Dei viktigaste cricketbanane er Lord's i St John's Wood og The Oval i
Kennington.

Wimbledon Tennis Championships er eitt av dei mest kjende årlege
idrettsarrangementa i London. Andre årvisse arrangement er London Marathon med
rundt 35 000 deltakarar og Oxford vs. Cambridge Boat Race på Themsen mellom
Putney og Mortlake.

Sommar-OL 2012 blei arrangert frå 27. juli til 12. august 2012, og var den
tredje gongen London arrangerte sommar-OL. Olympiaparken blei bygd i Stratford i
Aust-London.

London har eit stort tilbod innan høgare studium, med ei rekkje universitet og
høgskular. Det er omkring 390 000 studentar i byen og byen er også eit sentrum
for forsking innan mange område. Grunnskulesystemet er praktisk talt det same
som i resten av England, med ei blanding av offentlege og private skular.

University of London er med 125 000 studentar det største universitetet i Europa
ut frå kor mange som studerer der. Det består av tjue kollegi og fleire mindre
institutt som har ein høg grad av autonomi. Studentane blir knytt direkte til ei
av desse mindre einingane. Nokre av dei, som Imperial College London og London
School of Economics, er blitt rekna med blant dei beste lærestadene i verda;
mellom anna blei Imperial rangert som nummer 9 og LSE som nummer 17 i Times
Higher Education Supplement. Det finst også andre universitet, som Brunel
University, City University, London Metropolitan University, Middlesex
University, University of East London, University of Westminster og London South
Bank University. Nokre av dei er svært gamle, medan andre er høgskular som fekk
universitetsstatus i 1992.

Mange av musea i London er, i tillegg til å vere turistattraksjonar, også
sentrale innan forsking. Dette gjeld ikkje minst Natural History Museum, Science
Museum, Victoria and Albert Museum og British Museum. British Library er det
største nasjonalbiblioteket i landet, med 150 millionar bind.



https://nn.wikipedia.org/wiki/Idrett

Idrett er fysisk aktivitet berre for aktiviteten si skuld, sjølv om mange driv
med idrett for å halda seg i form, pleia samvær med andre eller vinna noko. Ei
idrettsform kan vera så enkel at eit menneske kan gjera han åleine, utan
hjelpemiddel, som symjing eller springing. Andre former kan vera innvikla og
krevja fleire folk og mykje ekstrautstyr, som hestepolo eller ishockey.

Ein skil ofte mellom lagidrettar og individuelle idrettsgreiner. Det finst òg
fleire idrettar ein utfører saman med dyr, eller som dyra stort sett står for
åleine. Desse kan kallast dyreidrettar.

Det er vanleg å samlast til idrettstemne og store eller små konkurransar. Dei
største konkurransane samlar dei beste deltakarane frå heile verda. På grunn av
dette får dei òg store sponsormiddel. Dei største konkurransane er
verdsmeisterskap og dei olympiske leikane, OL.

I Noreg har ein tradisjonelt drive mykje med vinteridrettar, og landet har teke
fleire medaljar i tevlingar rundt desse, som dei olympiske vinterleikane.
Tradisjonelle norske idrettar er hurtigløp på skøyter, langrenn, skihopping og
kombinert. Viss ein har utmerkt seg i fleire idrettsgreiner, kan ein få Egebergs
Ærespris.



https://nn.wikipedia.org/wiki/IALA_maritime_b%C3%B8yesystem

IALA maritime bøyesystem er eit system for flytande sjømerke, bøyer og stakar
tilrådd av IALA og i bruk i store delar av verda. Systemet er delt inn i to
variantar for to ulike regionar: Region B er alle amerikanske statar, Japan,
Republikken Korea og Filippinane, region A er resten av verda.

Kvar merketype har sin eigenarta farge, form og om det har lysblink har det sin
eigen lyskarakteristikk.

Eit av fire merke markerer ein fare i forhold til eit kardinalpunkt. Trafikken
vert leia nord, aust, sør eller vest for punktet. Mønster av dei to farga gul og
svart samt plassering av to kjegleforma gjenstandar i toppmerket fortel kva
kardinalmerke ein observerer og kva side av merke trafikken skal passere:

Ein hugseregel for lyskarakteristikken er klokkeskiva: nordmerket har
kontinuerlege blinkar, austmerket har tre blinkar, sørmerket har seks pluss ein
lang medan vestmerket har ni blinkar. Kjeglene på sørmerket peikar ned som sør
på kartet, på nordmerket peikar opp som nord på kartet og vestmerket har ei
kjegle som ein v på toppen.

Sideavmerking eller lateralmerke vert bruka for å markere ein kanal, ei skipslei
eller eit hamneinnlaup. Farge på merke og eventuelt lys samt form på merket
fortel om trafikken skal passere med merket om styrbord eller om babord. Trafikk
som følgjer merkinga si hovudretning skal ha grøne merke på styrbord side og
raude merke om babord, og motsett for trafikk som går mot hovudretninga. I
regelen er hovudretninga definert i retning nord og inn fjordar og kanalar, men
dette må alltid lesast av sjøkartet.

Merket frittliggande fare eller grunne også kalla midtgrunnemerke. Trafikken kan
gå på alle sider av grunnen eller faren som er markert.

I det vesentlege skil reglane i systemet for region B seg berre på eit punkt i
forhold til region A: lateralmerka har bytt farge. I region B har babord
lateralmerke grøn farge og styrbord merke har raud farge. Forma på toppmerket er
den same slik at styrbord merke er trekanta / konisk medan babord merke er
kvadratisk i begge regionar. Sjå dette dokumentet hos IALA (pdf) som skildrar
lateralmerka.



https://nn.wikipedia.org/wiki/Fotball

Fotball er eit lagspel som er utbreidd over heile verda, både på profesjonelt og
amatørnivå. Spelet går ut på å få ein ball, hovudsakleg ved å bruka føtene, inn
i målet til motstandaren.

For å spela treng ein berre ein ball, to mål og nokre spelarar, og fotball er
såleis tilgjengeleg også for folk som er svært fattige. Men idretten er òg ei
stor pengemaskin, med nokre av verdas best betalte utøvarar.

Fotball, slik han blir definert av den internasjonale fotballorganisasjonen
FIFA, blir spelt av to lag med elleve spelarar kvar, sjølv om ungdomskampar
eller amatørkampar ofte har færre spelarar på kvart lag. Eit lag blir oftast
delt inn i ein målmann, forsvarsspelarar, midtbanespelarar og angrepsspelarar.
Målmannen er den einaste som med vilje kan røre ballen med hendene. Dei andre
spelarane har som oppgåve å få ballen over banen og inn i motstandarane sitt
mål, og å hindra det andre laget i å gjera det same den andre vegen. Det laget
som har scora flest mål på slutten av kampen har vunne. Ein kamp varer vanlegvis
i 90 minutt, delt opp i to omgangar á 45 minutt, men barn og unge spelar kortare
kampar.

Reglane for spelet vart fastsette på midten av 1800-talet, etter mykje usemje
mellom engelske skular om korleis dei skulle sjå ut. Kvar skule hadde sine
reglar, og nye kompromissforslag vart lagde fram med ujamne mellomrom. For å
ordne opp i kaoset vart FA stifta i 1863, men dette førte til meir splitting og
skipinga av Rugby Football Union i 1871.

Reglane frå 1863 vart sterkt forandra, og dei reglane liknar meir på rugby enn
dagens fotball. Sporten forandra seg likevel mykje på slutten av 1800-talet,
slik at den idretten som kom ut av Storbritannia og til Europa og Sør-Amerika i
1890-åra liknar mykje på den idretten som vert spelt i dag. Dei einaste store
endringane er ei forandring av offsideregelen og innføringa av innbytarar.

Ein dommar ser til at reglane for spelet blir haldne, gjerne med hjelp av to
linjemenn som passar spelet frå sidene. Dommaren blir ofte kritisert, både av
publikum, spelarar og media.

Banen ein spelar på kan variera. Som regel er han dekt av gras eller kunstgras,
men det går òg å spela på grus. I internasjonale turneringar skal banen vera
mellom 100 og 110 meter lang og 64-75 meter brei. Målet er i dag (2005) 2,44
meter høgt og 7,32 meter breitt.

Fotballspelet stammar frå England, der det mellom anna blei spela på kostskolar.
Reglane blei standardiserte på 1800-talet.



https://nn.wikipedia.org/wiki/Ex-utstyr

Einar Jan Strømsnes (2002) Elektriske installasjoner i Ex-områder – Gyldendal,
Oslo.

Gruppa tilsvarer elektrisk utstyr der kapslinga er konstruert på ein slik måte
at kapslinga toler ein indre eksplosjon av den gassen og dampen den er berekna
for, og slik at eksplosjonen ikkje spreier seg til den omliggjande atmosfæren
eller at kapslinga blir skadd. Ex d-utstyr er sertifisert ut frå CENELEC EN 50
015 Generelle forskrifter og CENELEC EN 50 018 Eksplosjonssikker utførelse.

Grunnleggjande prinsipp Ex e er ei kapsling der det er tatt spesielle
konstruktive omsyn, slik at det er auka tryggleik mot uakseptabelt høge
temperaturar og mot danning av gneistar og lysbogar på og inne i utstyret. Ei Ex
e-kapsling skal aldri innehalde gneistgjevande eller varme komponentar
(temperaturar over temperaturklassen). Det er også krav til at kapslinga skal
vere beskytta mot vatn og støv (minimum IP-54).

Ex e-utstyr er sertifisert i høve til CENELEC EN 50 014 Generelle krav og
CENELEC EN 50 019 Tennsikker utføring og IEC 60079-7.

Hovudbruksområde Koplingsboksar og kapslingar for innmontering av utstyr med
annan verneart. Kortslutningsmotorar og utstyr for belysning. Ein Ex
e-rekkjeklemmeboks inneheld berre Ex e-rekkjeklemmer, eller andre godkjente
gneistsikre tilkoplingar.

Elektriske apparat eller delar av apparat er senka ned i ei beskyttande væske,
til dømes olje, sånn at at ein eksplosiv atmosfære som ligg over væska eller
utanfor apparata, ikkje vert tent. Ex o-utstyr er sertifisert i høve til IEC 60
079-6 og NEK EN 50 015. Hovudbruksområda for Ex o-utstyr er transformatorar og
startmotstandarar. Det er også viktig at utstyret vert montert i den stillinga
som det er berekna for.

Granulat blir fylt i kapslinga rundt dei elektriske komponentane. Då unngår ein
at ein innvendig lysboge tenner ein utvendig eksplosiv atmosfære. Ein kan f.eks
bruka finkorna sand. Ex q-utstyr er sertifisert i høve til IEC 60 079-5 og NEK
EN 50 017. Sandfylt utføring vert sjeldan brukt, men finst ofte der ein har
brukt fasekompensator, til dømes i lysarmaturar i tennsikker utføring.

Ex i (Eigensikre løysingar – IS – Intrinsic Safety) er ein teknikk der energien
i dei elektriske krinsane vert avgrensa slik at systemet ikkje kan tenna gassar
grunna gneist eller høg overflatetemperatur. Den tillatne energimengda er liten,
men som regel meir enn stor nok for instrument og mange kommunikasjonssystem. EX
i har store fordelar i forhold til sikkert vedlikehald av anlegget og er derfor
ofte ein føretrekt vernemetode der energiomsettinga er låg. Ex i blir definert i
to standardar, EX ia og EX ib. EX ia blir definert som at straumkrinsen ikkje
skal kunne tenne av ei eksplosiv blanding av gass eller damp under normal drift
eller ved ein enkelt feil, eller ein kombinasjon av to feil. EX ib vil seie at
straumkrinsen ikkje skal kunne tenne av ei eksplosiv blanding av gass eller damp
under normal drift eller ved ein enkelt feil.

For å oppnå eit Ex i-system, må instrumentet koplast til ein isolator, eller
zenerbarriere, som avgrensar straumen og spenninga som blir tilført. Dei vert
plasserte i nærleiken av PLSen/kontrolleraren som styrer prosessen. Det er mest
vanleg å nytte isolatorar – dei er galvanisk skilde frå kontrollsystemet med ein
liten skilletrafo. Målekrinsen er isolert, lite utsett for støy og enkel å
nytte. Zenerbarriere vert også nytta ein del. Denne er da ikkje galvanisk skilt
frå kontrollsystemet, og ein må vere nøye med koplinga til jord for å ivareta
tryggleiken og støyimmuniteten. Eit anlegg bygd med zenerbarierar skal ha eiga
IS-jord som skal haldast så rein som mogleg.

I enkelte tilfelle er det nok at det blir gitt ein alarm med lys og lyd. Dersom
straumen blir broten ved at trykket har sokke til under 0,5 mBar, vil det ta ei
viss tid før ein får tilbake straumen (purging time). Dette er fordi at heile
kapslingen skal gjennomspylast med luft av ei slik mengd at det tilsvarer 5
gonger det frie indre volumet i kapslinga. Dette vil jo også oppstå dersom
kapslinga har blitt opna.

Ei slik gjennomspyling med luft vert ofte kalla for «purging». Ex p-utstyr vert
ofte nytta når gneistgivande eller varme komponentar må plasserast i
eksplosjonsfarlege område. Kontrollrom, analyserom og containarar kan også vere
overtrykksbeskytta. Ex p-utstyr er godkjent ut frå CENELEC EN 50 014 Generell
forskrifter og CENELEC EN 50 016 Overtrykksutførelse.



https://nn.wikipedia.org/wiki/Berlin

Berlin er hovudstaden og den største byen i Tyskland. Byen er òg ein eigen
delstat. Han er eit viktig kulturelt og politisk senter i Europa. Berlin har
3,44 millionar innbyggjarar, om ein tek med forstadene er talet på mellom 4,3
millionar.

Staten Berlin har som sine fargar raudt/kvitt/raudt, og våpenet er ein svart
oppreist bjørn.

Berlin fekk bystatus i 1240, men det var først med kongeriket Preussen på
1700-talet at Berlin fekk ei sentral rolle. Kongane av Preussen oppførte ei rad
monumentale bygg på 17- og 1800-talet. Den vidgjetne arkitekten Karl Friedrich
Schinkel kom til å prega klassisismen sterkt.

Byen vart eit sentrum for politikk og kultur i Europa. Særleg stod kunst,
arkeologi og musikk sentralt. Ved danninga av det tyske riket i 1871 vart byen
gjort til rikshovudstad. Etter at Den fyrste verdskrigen slutta, vart Berlin frå
1919 det økonomiske og kulturelle senteret i den svært liberale
Weimar-republikken. Berlin hadde kjøpesenter som London og eit uteliv som Paris.
Trass i stor politisk uro og misnøye var dette ein gullalder for byen Berlin.

Store delar av Berlin vart bomba og lagt i grus under Den andre verdskrigen. I
samsvar med avtalene dei imellom okkuperte sigersmaktene kvar sin del av byen i
1945, etter han var erobra av sovjetiske styrkar. Sovjetunionen gjorde seinare
den austlege delen av byen til hovudstad i DDR. For å hindra at innbyggjarar
flykta frå DDR-delen av byen bygde styresmaktene ein mur i 1961. Berlinmuren var
43 kilometer lang og delte byen i to. Muren kom til å symbolisera delinga av
Europa i den kalde krigen og jernteppet som skilde dei to delane. Muren vart
vakta med piggtråd og soldatar fram til 1989 då dei kommunistiske regima måtte
gje tapt for presset frå innbyggjarane. Fleire hundre menneske vart drepne ved
muren i løpet av den kalde krigen. Frå 1990 har det gått føre seg omfattande
byggeaktivitet og rekonstruksjon av byen slik han var før krigen.

Berlin si regjering vert kalla senat, og leiaren for senatet vert kalla
regjerande borgarmeister. Michael Müller (SPD) er no i denne stillinga. Berlin
er, og har alltid vore, ein utprega «raud» by. Men siden valet i 2011 regjerer
sosialdemokratane SPD med dei konservative CDU i ein storkoalisjon. I staten
Berlin sitt parlament har sosialdemokratane SPD 47 sete, dei konservative CDU 39
sete, miljøpartiet Dei grøne 29 sete, sosialistane die Linke 19 sete og
Piratenpartei Berlin 15 sete.

Berlin ligg ved elvane Spree og Havel. Berlin var tidlegare ein del av Mark
Brandenburg, som ligg kring Berlin. Frå 1920 byen vore ein eigen bystat.



https://nn.wikipedia.org/wiki/Bergensbanen

Bergensbanen eller Bergensbana er ei 50 mil lang einspora jarnbaneline mellom
Bergen og Oslo. Lina er den høgastliggjande hovudlina i Europa ved å krysse
Hardangervidda, med 1238 meter over havet som høgaste punktet på den noverande
traseen. Lina vart opna av kong Haakon VII på Voss stasjon den 27. november
1909, og har vorte ein populær turistattraksjon.

Tanken om ei bane mellom Oslo og Bergen vart lansert 24. august 1871 av
forstmeister A.T. Gløersen, i ein artikkel trykt i Bergensavisen. Initiativet
har gjeve han heiderstittelen «Bergensbanens far». Framlegget hans vart møtt med
skepsis frå mange hald. Hovudinnvendingane gjekk på at bygginga ville bli svært
kostbar, at banen ikkje ville vere til særleg nytte for godstransporten og at
bana lokalt var til avgrensa nytte sidan ho for ein stor del gjekk gjennom
folketomme område. Dessutan ville vêrtilhøva gjere det vanskeleg å halde bana
open vinterstid. Vossabana mellom Bergen og Voss blei opna i 1883, og ho gjekk
etter traséen som òg var teken fram for Bergensbana. Då Stortinget endeleg tok
ei avgjerd i 1894, etter eit lengre ordskifte om kva veg jarnbanelina skulle ta
vidare over fjellet, valde innanriksminister Johan Thorne å trekkje seg.
Hovudargumentet for bana var den lange reisetida mellom Bergen og Oslo; ei
båtreise tok meir enn 50 timar. Mellom andre argument som vart trekte fram i
debatten, var dei røynslene Fridtjof Nansen gjorde om landskapet då han i 1884
gjekk på ski over fjellet. Fyrst vart lina mellom Voss og Taugevatn godkjend av
Stortinget, i 1898 vart resten av lina godkjend.

Bygginga av bana var ei stor utfordring. Lina måtte leggjast i ugjestmildt
terreng høgt over havet, i ein region utan vegar. Vinterstid var og er det
fleire meter med snø. Strekninga mellom Voss og Myrdal vart opna sumaren 1906.
Heile lina vart opna for passasjertrafikk 27. november 1909.

Frå fyrste stund var Bergensbana ein suksess målt i trafikktal. Han fekk snart
tre gonger så mange reisande som Rørosbana mellom Trondheim og Oslo. I 1920–21
reiste 3,7 millionar passasjerar med bana. Dei mørke spådomane om ugjerlege
vêrtilhøve slo heller ikkje til.

I 1957 var dei gamle damplokomotiva avløyste av dieseldrivne lokomotiv. I 1964
var jarnbana ferdig elektrifisert. I 1984 byrja difor NSB å køyre dei fleste
persontoga om Drammen i staden for om Roa.

Bergensbana hadde i 1909 ei lengd på 493 km. Bana hadde 182 tunnelar, med ei
total lengd på 73 km. Den lengste tunnelen var han ved Trollkona, litt over 8
kilometer lang. Den lengste tunnelen i dag er, bortsett frå Liertunnelen på 10
700 meter, som eigentleg høyrer til Drammensbana, Finsetunnelen som er 10 300
meter lang og som stod ferdig i 1993. Den lengste brua på Bergensbana mellom
Hønefoss og Bergen er Kongsnutbrua på 160 m, opna 1994. Den høgastliggjande
stasjonen er Finse stasjon (1222 moh.), og det høgaste punktet på lina var
Fagernut ved Taugevatn (1301 moh.). I dag er lina 409 km og høgaste punkt, 1238
moh., ligg inni Finsetunnelen. Innkortinga kjem av bygging av fleire tunnelar,
mellom anna Ulrikentunnelen.

Dei fullstendige planane for Bergensbana omfatta ei Ringeriksline direkte frå
Hønefoss til Oslo. Men for å spare pengar vart den såkalla «grisekrøllen» om Roa
i Lunner kommune vald i staden. Strekninga mellom Hønefoss stasjon i Ringerike
kommune og Roa stasjon vart opna i 1909, og med det vart Bergensbana knytt til
Gjøvikbana, og toga køyrde på Gjøvikbana inn og ut av Oslo. Gjøvikbana var knytt
til jarnbanestasjonen Oslo Ø, som såleis vart stasjonen i Oslo for persontoga
mellom Oslo og Bergen. For før Oslotunnelen vart bygd og Oslo Sentralstasjon
opna, var det i Oslo to åtskilde endestasjonar for kvart sitt nett av
jarnbaneliner, Oslo V for Drammensbanea og Oslo Ø for dei andre jarnbanelinene
inn til byen.

Ei anna rute mellom Hønefoss og Oslo går over dei to banene Randsfjordbana om
Hokksund til Drammen stasjon, og Drammensbana mellom Drammen og Oslo. Etter at
Liertunnelen mellom Lier og Asker stasjon vart opna på 70-talet, og Oslotunnelen
og Oslo Sentralstasjon seinare vart opna, vart Drammensbana merkbart kortare og
dobbeltspora heilt fram til sentralstasjonen, og i den seinare tida kom dessutan
høgfartsbana Askerbana til som køyreveg på mykje av strekninga. I våre dagar går
difor persontoga på Bergensbanen om Drammen, med dei føremonane dette gjev for
dei av passasjerane på Bergensbana som skal til eller frå desse folkerike
områda, eller som òg skal nytte toga på Vestfoldbana eller Sørlandsbana på ein
del av reisa, og kan byte tog på Drammen stasjon. Strekninga frå Hønefoss
stasjon til Roa stasjon vart etter denne omlegginga berre nytta av godstoga
mellom Bergen og Oslo, som framleis skal gå over Gjøvikbana, og har no fått
namnet Roa-Hønefosslina.

Både lina om Hokksund og Drammen og lina over Roa er ein stor omveg og eit
tidstap for dei som skal reise snøgt mellom stasjonane på strekninga mellom
Bergen, Hallingdal, Hønefoss og Oslo. Jernbaneverket arbeider difor med planane
om å byggje ei ny og stuttare line, kalla Ringeriksbana, mellom Hønefoss og fram
til Askerbana/Drammensbana i Sandvika i Bærum kommune. Dette vil korte ned
Bergensbana med om lag 60 km og reisetida med om lag 50 minutt.

På Bergensbana går det no (2009) fire daglege avgangar kvar veg på heile
distansen. Reisetida varierer frå 6 timar og 28 minutt på det raskaste
ettermiddagstoget til 7 timar og 47 minutt på det langsamaste nattoget.

Bergensbana er i seg sjølv eit turistmål, som fleire gonger er rangert blant dei
vakraste togreisene i verda.

Jernbanelina er i dag eit populært turistmål. Den gamle arbeidarvegen
Rallarvegen ligg tett inn til lina og er eit populært turmål, NSB leiger ut
syklar mellom anna på Finse. Frå Myrdal går det ei sidebane til Flåm ved
Sognefjorden (Flåmsbana). Hardangerbana frå Voss til Granvin i Hardanger vart
nedlagd i 1988.

Om den opphavlege Bergensbanen på strekninga mellom Hønefoss og Oslo, sjå
Roa-Hønefosslinja og Gjøvikbanen.



https://nn.wikipedia.org/wiki/Arabisk

Arabisk (العربية) er eit semittisk språk, nært i slekt med hebraisk og arameisk.
Det er hovudspråket i heile den arabiske verda, og det er utbreidd i den
islamske verda. Arabisk fekk skriftspråket sitt allereie på 500-talet. Det er
liturgispråk i islam og eit viktig kulturspråk innan islam og i jødedommen.

I lag med maltesisk dannar arabisk den sørlege greina av dei sentrale semittiske
språka. Dei andre nolevande språka i gruppa av sentrale semittiske språk er
arameisk og hebraisk.

Arabisk språk blir snakka som daglegspråk i heile den arabiske verda og som
liturgisk språk i alle muslimske land.

Termen arabisk viser som regel til klassisk arabisk (språket i Koranen). I ulike
arabiske land snakkar folk arabisk på ulik måte, hadde det ikkje vore for
samlinga rundt eit felles skriftspråk (skrive med det arabiske alfabetet) ville
vi ha rekna dei ulike arabiske talarane som talarar av ulike språk.

Maltesisk var i utgangspunktet ein arabisk dialekt men skil seg no frå arabisk
på mange felt, både innanfor fonologi, morfologi og ordforråd.

Klassisk arabisk har tre vokalar, a, i, u. Kvar av desse kan vera kort eller
lang. I moderne arabiske dialektar finn ein òg vokalane e (oftast som variant av
i eller a) og o (oftast som variant av u eller a).

Det arabiske språket byggjer på eit rotsystem, som så ofte når det kjem til
semittiske språk. Kvart ord har ei grunnleggjande rot på (som oftast) tre
konsonantar. Til dømes verbet kataba, som tyder 'å skrive' (bokstavleg 'han
skreiv'), består av konsonantane k, t og b. Dei same rotkonsonantane kan ein
finne i ordet maktbab ('eit kontor' eller 'ein pult'). Då kan ein sjå at rota
k-t-b famnar om eit spesielt emne, nemleg skriveaktiviteten.

Verb på arabisk kan delast inn i to hovudformer: perfekt og imperfekt. Perfekt
vert i hovudsak nytta for fortid, medan imperfekt vert nytta for notid og
framtid. Likevel er det mange unntak frå denne regelen.

Perfekt og imperfekt kan vidare delast inn i to underformer: aktiv og passiv.
Generelt så kan ein seie at aktiv-forma er der utøvaren av handlinga er aktivt
med på det. Medan i passiv-forma så vert noko gjort. Til dømes:

Arabisk blir tradisjonelt skrive med ulike skriftsystem i ulike kulturar. I den
muslimske fleirtalskulturen i det arabiske språkområdet brukar ein så og seie
utelukkande det arabiske alfabetet. I sefardisk og mizrahisk jødisk kultur vart
arabisk derimot oftast vorte skrive med det hebraiske alfabetet heilt fram til
vår tid. Språkforma i dei jødiske tekstane er òg kjend som judeoarabisk eller
jødearabisk. I vestleg kultur, ved chatting og SMS-kommunikasjon, kan arabisk
bli skrive ved hjelp av tal og latinske bokstavar; ei engelskpåvirka skriveform
som går under slangnamnet aralish eller arabish.



https://nn.wikipedia.org/wiki/Anatomi

Anatomi (frå gresk: ἀνατομία anatomia, frå ἀνατέμνειν anatemnein, å skjere opp)
er vitskapen om bygnaden til organismar. Til vanleg nyttar ein ordet berre om
makroskopisk anatomi, det vil seie studiet av dei strukturane ein kan sjå utan
mikroskop. Mikroskopisk anatomi, eller histologi , er studiet av cellar og
cellevev ved hjelp av mikroskop.

Anatomien kan ein dele opp i dyreanatomi (zootomi) og planteanatomi (phytomi).
Denne artikkelen vil ikkje ta for seg planteanatomi. Dyrenanatomi kan ein så
dele vidare opp etter art, t.d. menneskeanatomi. Ei grein innanfor anatomien er
komparativ anatomi, kor ein samanliknar artar.

Ein kan studera kroppen etter ulike skiljeliner, med regional tilnærming eller
ei systemisk tilnærming. Ved ei regional tilnærming blir kvar region av kroppen
studert for seg, og alle delar av kvar region blir studert samstundes. Til dømes
vil studiet av brystkassa inkludera blodkar, nervar, bein, musklar og alle andre
strukturar og organ som er i brystkassa. Ved ei systemisk tilnærming blir kvart
system i kroppen studert og følgt gjennom heile kroppen. Til dømes vil ein ved
studiet av sirkulasjonssystemet sjå på hjartet i brystkassa og følgje blodkara
ut i resten av kroppen.

Dei anatomiske omgrepa blir nytta for å skildre korleis strukturar ligg i høve
til kvarandre og heile kroppen. Orda som blir bruka kan vera litt ulike frå art
til art. Den anatomiske utgangsstillinga er utgangspunktet for posisjonane til
ulike strukturar hos dyr som er symmetriske om ein midtakse. I den anatomiske
utgangsstillinga er kroppen oppreist med beina saman, hendene inntil kroppen og
ansiktet retta framover. Handflatene skal synast og potar/føter skal rettast
framover.

Anatomiske plan blir nytta for å dele kroppen inn i ulike delar. Koronarplanet
er orientert loddrett (vertikalt) og delar kroppen inn i ein fremre og bakre
del. Sagittalplanet er òg orientert loddrett, men står vinkelrett på
koronarplanet slik at kroppen blir delt inn i høgre og venstre halvdel. Planet
som delar kroppen inn i eksakt like store halvdelar er median sagitalplan.
Transvers-, horisontal- eller aksialplanet delar kroppen inn i ein øvre og nedre
del.

Høgre og venstre (latin dexter og sinister) er sett frå dyret sjølv. Kranialt er
enden med hovud og munn, motsett er kaudalt (mot halen). I hovudet kan ein
snakke om rostralt (mot nasen), men framleis er det motsette kaudalt. Omgrepet
kaudalt blir nytta på menneske òg, på strukturar over bekkenet. Dorsalt, mot
ryggen og ventralt mot buken. Ryggen til virveldyr ligg på dorsalsida, men t.d.
juret på ei ku er på ventralsida. Desse omgrepa vert òg nytta om andre
kroppsdelar som handa der handbaken er dorsal, og tunga der tungeryggen er
dorsal. Anterior og posterior skildrar plasseringa av strukturar i høve til
fremre eller bakre del av kroppen. Desse orda blir mest bruka om menneske, om
andre dyr nyttar ein oftast kranial-kaudal og dorsal-ventral. Nasen ein anteriør
struktur, mens ryggsøyla er ein posteriør struktur. I tillegg er nasen anterior
for augene og ryggsøyla er posterior til brystbeinet. Dei norske orda fremre og
bakre tydar det same.

Medial og lateral skildrar plasseringa av strukturar i høve til det mediane
sagitalplan (midtlinja). Til dømes er nasen i det mediale sagitalplan. Mens
augene er lateralt for nasen og medialt for øyrene. Ipsilateral tyre på same
sida, kontralateral på andre sida og bilateral på båe sider. Superior og
inferior skildrar strukturar i høve til den vertikale aksen i kroppen. til dømes
er hodet superiørt for skuldrene mens låret er inferiørt for lysken. Dei norske
orda øvre og nedre tydar nett det same. Proksimal og distal blir bruka for å
skildre om noko er nærare eller lenger vekke frå starten på ein struktur. Til
dømes armen, kor handa er distal for olbogen, mens skuldra er proksimal for
olbogen. Dei norske orda indre og ytre tydar det same (evt. inst ogytst).
Ordparet sentral-perifer blir òg nytta. Overflatisk og djupt nyttar overflata på
kroppen som referansepunkt. Til dømes er brystbeinet overflatisk i høve til
hjartet, mens magesekken er djupt for abdominalveggen.

Hos dei fleste dyr nyttar ein orda kranial og kaudal om framside/bakside på
ekstremitetane i områda mellom kroppen og carpus (okle)/tarsus (handledd).
Utanfor desse ledda nyttar ein ordpara dorsal/palmar framme og dorsal/plantar
bak. T.d. på ein hund vil strukturar på frampoten vere dorsale på oversida og
palmare på undersida. På eit menneske ligg fotryggen på dorsalsida og fotsålen
på plantarsida.

Sidene på underarmar og leggar får namn etter knoklane inni, slik dei ligg i
anatomisk utgangsstilling. Strukturar som ligg på tommelsida ligg mot radius og
kallast radiale, tilsvarande på lillefingersida er ulnare, etter ulna.
Leggbeinet tibia gjev adjektivet tibial, mens fibula gjev fibulær.

I Noreg nyttar ein oftast latinske namn på strukturar i kroppen, av og til
fornorska latin, men stadig oftare norske namn. I engelske lærebøker og ved
medisinstudiene i USA nyttar ein anglofiserte versjonar av dei latinske
strukturnamna. Til dømes heiter det arteria coronaria dexter på latin, den høgre
koronararterien på norsk-latin, den høgre kranspulsåra på norsk og the right
coronary artery på engelsk.



https://nn.wikipedia.org/wiki/ABBA

ABBA var ei svensk pop-gruppe med ein av dei største kommersielle suksessane på
1970-talet og tidleg på 80-talet.

Medlemmene var Anni-Frid Lyngstad, Agnetha Fältskog, Benny Andersson og Björn
Ulvaeus. ABBA fekk sitt internasjonale gjennombrot då dei vann Eurovision Song
Contest 1974 med songen «Waterloo».

Namnet ABBA er eit akronym av forbokstavane i førenamnet til kvart av medlemmene
(Agnetha, Björn, Benny, Anni-Frid). I tillegg til dei fire spelte Rutger
Gunnarsson bass på alle albuma deira.

ABBA vart ein stor internasjonal suksess med fengande melodilinjer, enkle
tekstar og ein Wall of Sound («lydvegg») der dei kvinnelege songarane spelte inn
mange harmoniar som dei så la oppå kvarandre. Etter kvart som dei vart meir
populære turnerte dei i Europa, Australia og Nord-Amerika og fekk store
tilhengjarskarar. Då dei var på sitt mest populære gjekk begge ekteskapa (Björn
med Agnetha og Benny med Frida) til medlemmene i oppløysing. Dette viste seg att
i musikken deira med meir tankefulle tekstar og ei noko musikalsk endring.

Bandet er framleis populære på radio over heile verda og er eit av dei
bestseljande musikkgruppene i verda med totalt rundt 400 millionar selde plater
og dei sel framleis kring 2-3 millionar album i året. ABBA var òg den første
ikkje-britiske eller irske popgruppa i Europa som gjekk til topps på salslistene
i engelsktalande land som USA, Canada, Australia og Storbritannia. Deira enorme
suksess opna dørene for andre europeiske musikkgrupper. Musikken til ABBA har
vorte omarrangert til den suksessrike musikalen Mamma Mia! som i juli 2008 kom
ut i ein filmversjon.



https://nn.wikipedia.org/wiki/Vatikanstaten

Vatikanstaten er den minste staten i verda. Sjølv om staten er liten, er han
kjend over heile verda, og han er eit viktig turistmål. Staten ligg midt i
Italia sin hovudstad Roma. I likskap med staten San Marino er Vatikanstaten
heilt omslutta av Italia. Vatikanstaten vart oppretta den 11. februar 1929, og
har kring 1.000 innbyggjarar. Han er den vesle resten etter den ein gong så
mektige Kyrkjestaten.

Staten er formelt sjølvstendig, sjølv om det er nært samkvem med Italia, og
Paven er statssjef og diktator. Vatikanstaten er på berre 0,44 kvadratkilometer,
men den har sine eigne euro-myntar, eige postvesen, eigen radio- og
fjernsynsstasjon, og eiga avis (L'Osservatore Romano). I tillegg er det eigen
jarnvegsstasjon, og 862 meter med jarnveg.

Hæren er svært kjent. Den heiter Sveitsargarden, og vert utgjort av over 100
sveitsergardistar. Hæren, som er paven si personlege livvakt, oppstod på
1500-talet.

Av kjende bygningar i Vatikanstaten er nok Peterskyrkja den mest kjende. Kyrkja
er det største kyrkjebygget i verda. Ho er bygd over apostelen Peter si grav.
Andre kjende bygg er Vatikanbiblioteket og Vatikanmuséa. Petersplassen framom
Peterskyrkja er òg svært kjent.

I Vatikanstaten er det paven som styrer. Paven er den øvste leiaren for Den
katolske kyrkja. Pavedømet er i høve tradisjonen innstifta av Jesus Kristus
sjølv. Kort tid etter at han døydde stod Peter fram som leiar (biskop) for den
kristne kyrkjelyden i Roma. Biskopen av Roma var leiaren for heile den kristne
kyrkja. Etter kvart vart biskopen i Roma kalla pave. Ordet pave tyder far. Som
leiar for den katolsk kyrkja må paven klargjera viktige trusspørsmål, og orda
hans vert i denne samanhengen rekna som «ufeilbarlege». Kyrkja ved paveembetet
vert av katolikkar sett på som ufeilbarleg når paven uttalar seg om viktige
lærespørsmål.



https://nn.wikipedia.org/wiki/Ukraina

Ukraina (ukrainsk Україна, Ukrajina) er eit land i Aust-Europa. Ukraina grensar
til Russland i aust og nordaust, Kviterussland i nordvest, Polen, Slovakia og
Ungarn i vest, Romania og Moldova i sørvest og Svartehavet og Azovhavet i
høvesvis sør og søraust. Det har eit areal på 603 628 km², og er det nest
største landet i Europa etter Russland.

I følgje ein populær og godt etablert teori vart Kievriket i mellomalderen
grunnlagd av væringar på 800-talet som den første historisk nedteikna
austslaviske. Staten vart oppløyst på 1100-talet. På midten av 1300-talet vart
Ukraina underlagt tre forskjellige statar - Den gyldne horden, Storhertugdømet
Litauen og Kongedømet Polen. Etter den store nordiske krigen (1700–1721) vart
Ukraina delt mellom fleire regionale makter og på 1800-talet vart det meste av
Ukraina underlagt Det russiske imperiet, medan resten kom under
Austerrike-Ungarn. Ein kaotisk periode med kontinuerleg krigføring følgde, med
fleire internasjonalt aksepterte forsøk på sjølvstende frå 1917 til 1921, etter
første verdskrigen og den russiske borgarkrigen. Ukraina kom til etter sin eigen
borgarkrig, og den 30. desember 1922 vart Den ukrainske sovjetiske
sosialistrepublikken ein av dei grunnleggande republikkane i Sovjetunionen.
Ukrainske SSR vart forstørra vestover under borgarkrigen kort tid før, og etter
den andre verdskrigen, og lenger sør i 1954 då Krimhalvøya vart overført til
Ukraina. I 1945 vart Ukrainske SSR ein av dei grunnleggande medlemmane av Dei
sameinte nasjonane.

Ukraina vart igjen sjølvstendig då Sovjetunionen vart oppløyst i 1991.
Oppløysinga førte til ein overgang til marknadsøkonomi og Ukraina hamna i ein
åtte år lang resesjonsperiode. Sidan då betra økonomien seg og
bruttonasjonalproduktet auka kraftig. Ukraina vart derimot hardt råka av
finanskrisa i 2008 og BNP fall 20 % frå våren 2008 til våren 2009. Landet er
framleis ein globalt viktig marknad, og i 2011 var landet den tredje største
korneksportøren i verda.

Ukraina er ein einingsstat som består av 24 oblast (provinsar), ein autonom
republikk (Krim) og to byar med spesialstatus: Kiev, den største byen og
hovudstaden, og Sevastopol, som husar den russiske Svartehavsflåten under ein
leigeavtale. Ukraina er ein republikk under eit delvis presidentsystem med
fråskild lovgjevande makt, styresmakt og rettsvesen. Etter oppløysinga av
Sovjetunionen er Ukraina framleis den nest største militærmakta i Europa, etter
Russland. Landet har 46 millionar menneske, 77,8 % etniske ukrainarar og ein
stor minoritet russarar (17 %), kviterussarar og rumenarar. Ukrainsk er
offisielt språk, men russisk vert òg mykje nytta. Den dominerande religionen i
landet er den austleg-ortodokse kyrkja, som har kraftig påverka ukrainsk
arkitektur, litteratur og musikk.

Kievriket blei danna på 800-talet av væringane, ei skandinavisk stamme som
opphavleg kom frå Sverige. Det blei kristna i 988 av misjonærar frå Bysants. Det
blei invadert av mongolar på 1200-talet og blei deretter eit lydrike i
Polen-Litauen. Dagens Ukraina var den sørlege delen av dette riket. På
1600-talet gjorde kosakkar frå bondeklassen opprør, men Russland tok over store
delar av landet ved slutten av hundreåret.

Ukraina er ein demokratisk republikk der lovgivande, utøvande og dømmande makt
er skilde. Presidenten nominerer statsministeren. Parlamentet, Verkhovna Rada,
må så stadfeste dette valet.

Etter lausrivinga frå Sovjetunionen i 1991 har politikken i Ukraina fortsatt
vore dominert av omfattande statleg/byråkratisk kontroll. Landet er prega av
omfattande korrupsjon, noko som staten til nå ikkje har tatt tak i.

Med eit areal på 603 700 km² og ei kystlinje med 2782 km er Ukraina det 44.
største landet. Det er det største landet som ligg heilt innanfor Europa og det
nest største landet i Europa når ein tar med Russland, som er det største.

Det ukrainske landskapet består hovudsakleg av frodige sletter (eller stepper)
og platå, kryss av elvar Som Dnepr, Donets, Dnstr og Søndre Bug, som alle munnar
ut i Svartehavet og det mindre Azovhavet. I sørvest dannar deltaet til Donau
grensa mot Romania. Dei forskjellige regionane varierer frå høgland til lågland.
Dei einaste fjellområda i landet er Karpatane i vest, med det høgaste fjellet i
landet, Hora Hoverla på 2061 meter over havet, og Krimfjella på Krimhalvøya,
heilt sør i Ukraina. Det finst òg fleire høgland i vest og på høgresida av
Dnepr, i tillegg til langs grensa til Russland i aust.

Dei viktigaste naturressursane til Ukraina inkludert jernmalm, kol, mangan,
naturgass, olje, salt, svovel, grafitt, titan, magnesium, kaolin, nikkel,
kvikksølv, tømmer og mykje dyrkbar mark. Trass i dette har landet fleire
miljøproblem som mangel på drikkevatn, luft- og vassforureining og avskoging,
samt radioaktiv forureining i nordaust etter Tsjernobylulukka i 1986.

Ukraina er delt inn i 24 regionar (oblasti, eintal oblast ), 1 autonom republikk
(avtonomna respublika ) på Krim, og 2 større byar (mista, eintal misto ) med
eigen status, markert med *:

Tsjerkasy, Tsjernihiv, Tsjernivtsi, Dnipropetrovsk, Donetsk, Ivano-Frankivsk,
Kharkiv, Kherson, Khmelnytskyj, Kirovohrad, Kiev*, Kiev oblast, republikken
Krim, Luhansk, Lviv, Mykolajiv, Odessa, Poltava, Rivne, Sevastopol*, Sumy,
Ternopil, Vinnytsia, Volyn, Zakarpattja, Zaporizjzja, Zjytomyr

Ukraina har for det meste eit temperert kontinentalklima og temperaturforhold
som gjev gode vekstvilkår for korn. Sjølv i Kiev, som ligg heilt i nord, har ein
normal maksiumumstemperatur på 22 °C eller høgare gjennom heile sommaren.
Ukraina får vanlegvis nok regn- og torebyger om sommaren til at jordbruket får
nok vatn, men tørke kan av og til vere eit problem. Sola er sjeldan langt borte
om sommaren, og både våren og hausten får ein del sol med færre byger enn på
sommarstid. I november set vinteren inn, og snødekket ligg vanlegvis på bakken i
månadsvis. Ein kan ha kortare mildvêrsperiodar med temperaturar over 0 °C, men
òg kuldeperiodar med temperaturar godt under -20 °C.

Krim, som strekkjer seg ut i Svartehavet i sør, er om lag 5 °C varmare om
vinteren, men òg her kan ein ha lange periodar med snø. Sommaren er òg litt
varmare her enn i Kiev, og kysten heilt sør, inkludert Jalta, har eit tilnærma
middelhavsklima. Her er det meir kjølig enn kaldt om vinteren, men med litt meir
nedbør enn resten av Krimhalvøya. Snø er derimot sjeldan. Om sommaren kan vêret
vere nokså trykkande, og temperaturane held seg stort sett mellom 20 °C og 27 °C
gjennom døgeret.

Dei sørvestlege områda av Ukraina, med blant anna Odessa, ligg i le for
Karpatane i vest og har forholdsvis tørre forhold. Vestavinden kan her avløyse
den iskalde nordaustlege vinden frå Russland om vinteren, og temperaturane kan
variere ein god del frå dag til dag.



https://nn.wikipedia.org/wiki/Torvmosar

Torvmosar (Sphagnum) eller kvitmosar er ei planteslekt sett saman av kring 200
artar. Talet varierer frå kjelde til kjelde. Nokre hevder at det finst kring 150
artar, medan andre hevder at det finst opp mot 350 artar. I Noreg finst det ca.
40-50 artar. Unnateke fire artar finst alle kjende europeiske torvmoseartar i
Noreg, og trøndelagsfylka er kjende for å ha den største artsrikdomen av
torvmosar i heile verda. Det veks også sjeldne artar i Reindalen på Svalbard.

Torvmosar (Sphagnales) er ein orden i klassa bladmosar. I torvmosefamilien
(Sphagnaceae) finst det berre ei slekt (Sphagnum).

Torvmosar har ikkje røter slik som karplantane. Dei tek opp alt dei tresng av
vatn og næringsstoff gjennom overflata. Plantane sitt svampliknande vev har evna
til å absorbere store mengder vatn (opptil 20 gongar vekta av den turre mosen),
og om lag 90 % av torvmosen si vekt er derfor gjerne vatn. Torvmosane er raude,
brune, grøne eller gulaktige i fargen og veks i tette tuer eller tepper med 5-30
cm høge skot. Kvar plante er sett saman av ein stilk med korte sideskot i fem
rekker. Dei dannar stendig nye celler i toppen og døyr nedantil, og av dette
vert det danna torv.

Torvmosar finst over store delar av verda, men spesielt rikeleg i den tempererte
boreale sona. Dei høyrer til dei vanlegaste moseartane på myrar og er også
vanlege som botnvegetasjon i fuktige skogstrok. Dei veks helst i område med lite
næring, der dei kan konkurrere ut andre plantar.

Torv er også kjend for sine konserverande eigenskapar. Frå gamalt av har
torvmosar vore nytta mot hevingar, gikt og hudsjukdommar med meir. Dei er også
kjende for å ha lindrande effekt på kløe etter insektstikk. Ulike typar torvmose
brukast i tradisjonelt lafteverk til å tette mellom stokkane og i sjølve
laftehogget. Som den beste mosen til føremålet reknast likevel ein heilt annan
art, husmose eller etasjemose (Hylocomium splendens), ein vanleg moseart over
heile landet. I våre dagar vert det forska på bruk av torvmosar som naturlege
konserveringsmiddel for matvarer, til dømes til å ta vare på fisk.



https://nn.wikipedia.org/wiki/Salt

Salt er ei stor gruppe kjemiske stoff med liknande eigenskapar: I tørr, fast
form er dei krystallar, og oppløyst i vatn dannar dei frie ion som gjev vatnet
elektrisk leiingsevne.

Iona i ein del salt er viktige for kroppen, og fleire salttypar blir brukte i
matlaging.

Eit salt er ei kjemisk binding mellom to eller fleire ion, som oftast eit
positivt ladd metall-ion (kation) og eit negativt ladd ion av ikkje-metall
(anion). Anionet er gjerne samansett av fleire atom, som til dømes nitrat NO3−,
sulfat SO42− og acetat CH3COO−. Nokre kation, som ammonium NH4+, er òg samansett
av fleire atom.

Salt er hovudsakleg uorganiske stoff som kan dannast i ein
nøytraliseringsreaksjon mellom ei syre og ein base eller i ein reaksjon mellom
eit metall og ei syre. Salt kan dannast både av uorganiske og organiske syrer.
For eksempel gir reaksjonen mellom saltsyre (HCl) og natriumhydroksid (NaOH)
natriumklorid.

Salt får namn etter kva ion dei inneheld. Kationet vert nemnd først.
Metallnamnet vert brukt for metallion. Andre kation har eigne namn. Til dømes
heiter NH4+ ammonium. Dette vert sett saman med namnet til anionet. Eit salt av
natrium og klor får namnet natriumklorid.

Reine krystallar av nokre salt er fargelause. Ureiningar og lysbryting gjer at
mange salt ser kvite ut. Nokre ion er farga og gjev salt dei er med i farge. Til
dømes er koparsalt blå eller grøne. Permanganationet gjev kaliumpermanganat den
kraftige fargen.

Løysingsevna varierer mykje mellom ulike salt. Natriumklorid er lettløyseleg i
vatn, men sølvklorid er nesten uløyseleg. Generelt er salt av alkalimetall og
nitrat lettløyselege. I metta løysningar vil det vera likevekt mellom iona og
uløyst salt.

Salt kan vera nøytrale, sure eller basiske avhengig av kva ion dei inneheld.
Salt av ei sterk syre og ein sterk base er nøytrale. Salt av ei svak syre og ein
sterk base er ofte basiske. Dette fordi eit ion som er den korresponderande
basen til ei svak syre vil vera basisk.

Det vanlegaste saltet i matlaging, bordsalt, er natriumklorid (NaCl). Det er
nødvendig for oss, men dagsbehovet er berre 3 gram. Ein brukar òg mineralsalt
med redusert natriuminnhald. I desse er ein del natriumklorid bytt ut med til
dømes kaliumklorid (KCl) og magnesiumsulfat (MgSO4).

Salt berekna til matlaging vert seld som vanleg salt, havsalt eller mineralsalt.
Jod er ofte tilsett. I tillegg kan ein kjøpa kryddersalt. Her er saltet blanda
med andre krydder.

Salting er ein måte å konservera mat på. Mange mikroorganismar toler ikkje salt.
Vatn vert drege ut av cellene ved osmose.

Ein kan utvinna salt frå sjøvatn eller frå mineral. Saltgruver finst fleire
stader i Europa. Kontroll med saltgruver eller salthandel har vore ei kjelde til
rikdom og makt.

Mykje salt er løyst i havet. I tillegg er saltinnhaldet i nokre innsjøar, til
dømes Dødehavet, stort. Fleire ulike salt er til stades. Utvinning av salt frå
sjøvatn skjer ved fordamping av vatnet. Saltet vert att.

Salt, NaCl, har gjennom historia vore viktig, særleg som konserveringsmiddel for
mat. Tidlegare problem med masseproduksjon kombinert med stort forbruk har vore
medverkande til at verdien av salt har vore svært høg. Det engelske ordet
salary, lønning, kjem av at arbeidarar tidlegare er blitt betalt i nettopp salt.

Mange norske vegar vert salta om vinteren. Ved å tilsetja salt (eller ein del
andre stoff) i ei væske vil ein auka kokepunktet og seinka smeltepunktet. Dette
er døme på kolligative eigenskapar.

Natriumklorid og nokre andre salt vert ofte brukte i produkt som såper, sjampo
og fotsalt.

Jernsulfat (FeSO4) er det verksame stoffet i mange jerntablettar. Dette saltet
kan òg brukast mot mose i plenen.

Ordet finst òg i enkelte faste uttrykk. Til dømes å ta noko med ei klype salt,
strø salt i såret og å ha til salt i grauten.



https://nn.wikipedia.org/wiki/Nasjonaldyr

Nasjonaldyr kan vera dyr som blir rekna som særleg representative for eit land
og/eller dei blir brukte i andre nasjonalsymbol. Mange nasjonaldyr har opphav i
kongelege symbol, og er ein grunn til at mange land bruker «kongelege» dyr som
ørn og løve som nasjonale symbol. Nokre nasjonaldyr kan ta utgangspunkt i lokal
mytologi. Andre byggjer på dyrelivet som finst i landet.

I mange nordeuropeiske land er løve eit symbol på kongsmakta og finst i
riksvåpen. Løva er rekna som konge av dyra, og tradisjonen med å bruka henne som
symbol på kongsmakt skriv seg frå normannarane. I Mellom-Europa er det fyst og
fremst ørnar, gjerne kongeørn, ein har brukt som symbol. Dette kjem opphavleg
frå den romerske Aquila, ein forgylt ørn alle legionane bar meg seg som eit
symbol på keisermakta. Romarriket sitt eige nasjonalsymbol var likevel ulven som
fostra opp Remus og Romulus, og ulv er fortsatt rekna som nasjonaldyr for
Italia. Den dobbelthovuda ørnen ein finn i mange austeuropeiske land kjem frå
Austromarriket (Bysants).



https://nn.wikipedia.org/wiki/Mellomalderen

Mellomalderen er nemninga på ein periode mellom førhistorisk tid og nyare tid
som vert avgrensa ulikt ettersom kva for land eller område det er tale om, og i
kva fag omgrepet vert nytta. I generell europeisk historie er mellomalderen
vanlegvis rekna som tidsrommet frå antikken til renessansen, i nordisk samanhang
frå kristninga på midten av 1000-talet fram til reformasjonen midt på
1500-talet, altså ein seinare og mykje stuttare tidsbolk.

I Noreg er det vanleg å definere mellomalderen til tida frå 1030, då slaget på
Stiklestad skal ha gått føre seg og ha ført til den endelege kristninga av
Noreg, og fram til reformasjonen i 1536, altså den tida då den romersk-katolske
kyrkja var Noregs offisielle kyrkje — sjå nedanfor. Men om dette er ei nyttig og
rett inndeling, vert stendig diskutert i fagkrinsar. I somme høve vert
vikingtida, som er den siste parten av førkristen tid, rekna med til
mellomalderen.

Omgrepet «mellomalderen» var lenge negativt ladd. Sjølve det å berre stå som ein
fyllperiode er ikkje så gjævt; i tillegg kalla ein gjerne tida «den mørke
mellomalderen» for å verkeleg visa kor uopplyste, overtruiske og barbariske folk
var på denne tida. I nyare tid har historikarane òg trekt fram mange positive
trekk ved tidsrommet, og ein kallar det sjeldan «mørkt» lenger.

Omgrepet Mellomalder skriv seg frå den italienske historieskrivinga i
renessansen. Ordet vart først nytta av Flavio Biondo, for å markere ei tredeling
av italiensk historie. Tanken om «mørk mellomalder» vart sett fram av diktaren
Francesco Petrarca, og denne historieforståinga har hatt gjennomslag mest over
heile Europa, sjølv om den klassiske tredelinga (antikken/mellomalderen/nytida)
skriv seg frå italienske tilhøve.

Overgangen frå antikk tid til tidleg mellomalder var prega av folkevandringar,
der særleg grupper av germanske stammar drog rundt i Europa og skapte uro.
Vestgotarane plyndra Roma for første gong i 475, noko som innebar slutten for
Vestromerriket. Ein kallar midtperioden i mellomalderen høgmellomalderen, og
seier at han starta med kroninga av Karl den store i 800.

Den siste delen av tidsrommet kallar me seinmellomalderen, som starta om lag då
Thomas Aquinas gav ut verket sitt Summa Theologica i 1273.

Etter vanleg rekning tek mellomalderen til om lag samstundes med at Romarriket
fall i 476. Tidleg mellomalder strekkjer seg då frå om lag 500 og dekkjer tida
frå folkevandringane fram til vikingferdene tek slutt, om lag 1100.

Høgmellomalderen er rekna som samanfallande med gotikken, og tek då til i 1100,
og dekkjer tidsrommet frå då og fram til 1350.

Til vanleg kan ein og seia at seinmellomalderen byrjar om lag 1350, med
Svartedauden. Denne tidbolken varar til om lag 1500, då dei store sjøferdene tek
til. Seinmellomalderen var på mange vis rekna som nedgangstid, og det er stor
overlapping mellom denne tidbolken og renessansen.

Ein reknar gjerne med at den norske mellomalderen starta i år 1030, då landet
blei kristna, og varte til reformasjonen i 1536.



https://nn.wikipedia.org/wiki/Matematikk

Matematikk kan lettfatteleg seiast å vera læra om generaliseringar kring tal og
rom; aritmetikk, algebra, geometri, topologi og så vidare. Med ein moderne
definisjon er matematikk læra om strukturar på mengder. Med ein struktur meiner
ein då eit system av samband mellom element i ei mengd, definert ut frå binære
operasjonar og ein del aksiom.

I matematikk skil me ofte mellom teoretisk matematikk og praktisk matematikk.
Førstnemnde tek for seg matematikken i seg sjølv, medan sistnemnde tek for seg
bruk av matematikk innanfor fleire andre fagfelt, mellom anna fysikk, økonomi,
samfunnsvitskap og biologi.

Matematikk har sitt eige symbolspråk, matematisk språk, som er rimeleg likt og
forståeleg for matematikarar i alle land.

Tradisjonelt vert matematikkemna delt inn i tre greiner: Geometri, algebra og
analyse. Denne inndelinga er svært skjematisk i forhold til moderne matematikk,
der dei tre kategoriane har smelta saman, mellom anna gjennom analytisk
geometri. Likevel vil me her stort sett følgja den klassiske inndelinga.

Diskret matematikk er eit samlenamn for alle matematiske emne som handlar om
endelege prosessar, særleg innanfor heiltala. Desse matematiske emna er spesielt
relevante innanfor informasjonsteknologi.

Analyse er den delen av matematikk som handlar om uendelege prosessar, det vil
seia prosessar som gjer nytte av grenseverdisetningar.



https://nn.wikipedia.org/wiki/Malta

Malta er ei øy og ein liten og tett befolka republikk i Middelhavet sør for
Sicilia. Dei offisielle språka på Malta er maltesisk og engelsk. Den katolske
kyrkja står svært sterkt på Malta og dei fleste av innbyggjarane er medlemmer av
denne. Malta har vore ein del av mange ulike statar, sist ein del av Det
britiske imperiet. Malta vart sjølvstendig i 1964 og medlem av EU i 2004.

Øygruppa Malta har seks øyar. Øya Malta, Gozo og Comino er dei tre største, og
er alle folkesette, medan dei tre små øyane Cominotto, Filfla og St. Paul er
utan fast folkesetnad. Malta er den største av øyane, om lag 27 km lang og om
lag 14 km på det breiaste. Gozo er tilsvarande 14 km lang og 7 km brei, Comino
er berre 2,6 kvadratkilometer. Landskapet på malta er prega av låge åsar med
terassejordbruk. Det høgaste punktet Ta' Dmejrek på Malta er 253 meter høgt.

Malta har eit middelhavsklima (Köppen si klimaklassifisering Csa), med milde,
regnfulle vintrar og varme, tørre somrar. Plantene går aldri i dvale, sjølv om
planteveksten kan stoppe opp i kort periodar under unormalt kalde vintrar og
tørre, varme somrar kan få plantene til å visne. Det er i røynda berre to
årstider på øyane og dei er derfor populære turistmål i dei tørre månadane.
Kraftig vind om våren kan derimot kjennast kald ut på Malta.

I januar 2007 valde International Living Malta som det landet med best klima i
heile verda.

Malta har vore folkesett sidan ca. 5200 fKr. Ein betydeleg neolittisk kultur
utvikla seg på øyane før pyramidene i Egypt vart bygd, og talrike minnesmerke
frå denne kulturen finst rundt omkring i landskapet. Fønikarane koloniserte
øyane ca. 1000 f.Kr., og brukte dei som utgangspunkt for vidare ekspansjon i det
vestlege Middelhavet.



https://nn.wikipedia.org/wiki/Lufttrykk

Lufttrykk er trykket over eit område i atmosfæren, og det oppstår som følgje av
vekta til lufta over området.

Luftmassar er påverka av det generelle lufttrykket inne i luftmassen, og dannar
område med høgtrykk og lågtrykk. Lågtrykksområde har mindre atmosfæriske masse
over seg, medan høgtrykk har meir atmosfærisk masse over seg.

der P er trykket i pascal (Pa) og h er høgda i meter. Dette viser at trykket i
ei høgd på 31 km er om lag 10(5-2) Pa = 1000 Pa, eller 1 % av trykket ved
havnivå. Ei grov tilnærming som gjeld for dei første kilometerane over overflata
er at trykket minkar med 100 hPa per kilometer.

Standardatmosfære (symbol: atm) er ei måleeining for trykk, og er definert til å
vere nøyaktig 1013,25 hPa. Denne verdien representerer det gjennomsnittlege
trykket ved havnivå på breiddegraden Paris ligg på.

Reduksjonen til havnivå tyder at dei normale endringane i lufttrykket vil vere
dei same for alle vêrstasjonar, uavhengig av kor høgt stasjonane ligg. Høgtrykk
og lågtrykk er ikkje avhengig av geografisk forhold, og dette gjer at isobarar
på eit vêrkart blir eit nyttig verktøy.

For å måle høgda til eit fly, brukar ein i luftfarten andre måtar å redusere
lufttrykket til havnivå, enten QNH eller QFE

Midlare trykk i havnivå er 1013,25 hPa. I flyvêrrapportar (METAR), blir QNH
sendt rundt til heile verda i hektopascal (hPa), unntatt i USA og Canada som
brukar eit anna system (inches of mercury). I vêrkoden treng ein berre tre tal,
dei to siste tala i tillegg til første tal bak komma. T.d. blir 1013,2 hPa sendt
ut som 132, 1000,0 hPa som 000, og 998,7 hPa som 987 osv. Dette kjem av at
havnivåtrykket svært sjeldan går over 1050 hPa eller under 950 hPa. Det er
likevel mogeleg å kome både over og under desse verdiane. Ein tropisk syklon kan
t.d. kome ned i trykk på under 900 hPa.

Trykket endrar seg raskt, men jamnt, frå jordoverflata til det ytre rommet.
Lista under her viser lufttrykket (som brøkdel av ein atmosfære) i forskjellige
høgder. For å finne trykket (i kPa eller % av atm) i ei gitt høgde kan du bruke
ein Høgdekalkulator

Lufttrykket kan variere mykje på Jorda, og desse variasjonane er viktige for å
studere vêret og klimaet. Sjå høgtrykk eller lågtrykk for effektane
trykkvariasjonane har på vêret.

Det høgaste målte lufttrykket nokon gong er 1086 hPa, og vart målt i
Tosontsengel i Mongolia, 19. desember 2001.

Det lågaste lufttrykket, som ikkje blei målt i ein tornado, er 870 hPa i samband
med tyfonen Tip i det vestlege Stillehavet 12. oktober 1979. Rekorden i
Atlanterhavet er på 882 hPa i samband med orkanen Wilma 19. oktober 2005.

Lufttrykket blir ofte målt med eit kvikksølvbarometer, og ei høgd på om lag 760
mm med kvikksølv blir ofte brukt for å illustrere (og måle) lufttrykket. Men
sidan folk flest vanlegvis ikkje kjem i kontakt med kvikksølv til vanleg, kan
vatn vere ein meir nyttig måte å forklare lufttrykket i atmosfæren på.



https://nn.wikipedia.org/wiki/Kunst

Kunst (frå urgermansk kunst, 'kunne') er skapande verksemder som kan ha
dekorativt eller kjenslemessig uttrykk, og resultatet av slike verksdemder.
Medan 'kunst' opphavleg omfatta all menneskeleg aktivitet, også handverk og
vitskap, blir det i dag sett på som eit uttrykk for menneskeleg skaparevne.

Menneske i alle kulturar har skapt kunst frå steinalderen og fram til våre
dagar, både for si eiga skuld og for å skapa underhalding eller venleik for
andre. Den kunstnariske skapartrongen kan derfor sjå ut til å vera ein viktig
del av det å vera menneske.

Omgrepet 'kunst' har hatt ulike tydingar til ulike tider. I mange samfunn,
mellom anna i det gamle Hellas stod 'kunst' for praktisk kunne, som ein motsats
til teoretisk kunne. All menneskeleg aktivitet som kravde eit visst handlag var
kunst. Dei som skapte kunst var dyktige handverkarar.

I løpet av renessansen fekk omgrepet gradvis delvis nytt innhald. I tillegg til
den personlege kunna til skaparen snakka ein no òg om det han laga som 'kunst'.
I takt med at kunstverka fekk mindre praktisk bruk og blei høgare verdsette for
innhaldet, blei òg opphavsmennene viktigare. Desse blei etter kvart sett på som
kunstnarar, ei eiga gruppe menneske fylde av ei geni al, skapande kraft.

På slutten av 1900-talet blei idéen om ein indre kjerne og meining i kunsten
forkasta av postmodernistiske tenkjarar. Kunst blei i staden sett på som eit
produkt av prosessar påverka av samfunn og kultur. Under denne definisjonen
kunne ein ikkje skilja mellom "god" og "dårleg" kunst. Det er i dag vanskeleg å
definera kva som er kunst og kva som ikkje er det.

Mange held fortsatt på den opphavlege tydinga av kunst som noko ein kan skapa om
ein har ein viss evne. I norsk finst spor etter denne haldninga i vanlege
uttrykk som "det er inga kunst", eller bruken av "kunst" om ting som er skapte
ved hjelp av menneskekunne, slik som kunstfiber eller kunstgjødsel.

Det finst ei rekke ulike måtar å uttrykka seg kunstnarisk på. Dei kan delast inn
på ulike måtar, til dømes i utøvande kunst, som musikk og teater, og skapande
kunst, som bildekunst og arkitektur. Samstundes vil ofte fleire ulike
kunstformer gå over i kvarandre.



https://nn.wikipedia.org/wiki/Kasakhstan

Kasakhstan (kasakhisk Қазақстан, Qazaqstan; russisk Казахстан, Kazakhstan) er
eit land som ligg dels i Europa, dels i Sentral-Asia. Det er det niande største
landet i verda, og er t.d. større enn Grønland med eit areal på 2 724 900 km².

Kasakhstan strekkjer seg frå Kaspiahavet heilt til Kina og grensar til Russland,
Kirgisistan, Turkmenistan, Usbekistan og Folkerepublikken Kina.

Over dei enorme områda som Kasakhstan dekkjer finn ein mange forskjellige
terreng, frå sletter, taiga, åsar, elvedelta, fjell, somme av dei snødekte, og
store ørkenar. Ut i frå innbyggjartal er Kasakhstan det 62. største landet i
verda med ein folketettleik på mindre enn seks menneske per kvadratkilometer.

Kasakhstan var ein av dei femten sovjetrepublikkane i Sovjetunionen fram til
desember 1991, då landet erklærte sjølvstende. Det totale folketalet har falle
noko sidan sjølvstende frå 16,46 millionar i 1989 til om lag 15,3 millionar i
2006. Dette kjem hovudsakleg av russarane og volgatyskarane si utvandring etter
oppløysinga av Sovjetunionen. I dag er Kasakhstan eit medlem av Samveldet av
sjølvstendige statar.

Kasakhstan er delt inn i 14 oblast (облыстар, oblystar) eller provinsar og to
kommunedistrikt (қалалар, kalalar)*: Almaty (Taldykorgan), Almaty*, Akmola
(Koksjetau), Aktobe, Astana*, Atyrau, Vest-Kasakhstan oblast (Oral), Mangystau
oblast (Aktau), Sør-Kasakhstan oblast (Sjymkent), Pavlodar, Karagandy, Kostanaj,
Kyzylorda, Aust-Kasakhstan oblast (Oskemen), Nord-Kasakhstan oblast (Petropavl),
Zjambyl oblast (Taraz).

Merk: Provinsane har det same namnet som dei administrative sentera (bortsett
frå der dei er nemnd i parantes). I 1995 inngjekk styresmaktene i Kasakhstan og
Russland ein avtale der Russland i ein periode på tjue år kunne leige eit område
på 6 000 km² rundt Kosmodrome Bajkonur og byen Bajkonur. Nyleg vart denne
leigeavtalen forlenga til 2050.

Kvar provins vert styrt av ein Akim (provinsguvernør) som presidenten peikar ut.
Kommune-akimar vert så utpeikt av oblast akimane. Styresmaktene i Kasakhstan
overførte hovudstande frå Alamty til Astana 10. desember 1997.

Med eit areal på 2,6 millionar kvadratkilometer er Kasakhstan det niande største
landet i verda og er om lag like stort som Vest-Europa. 6 846 km av
landegrensene deler Kasakhstan med Russland, 2 203 km med Usbekistan, 1 533 km
med Kina, 1 051 km Kirgisistan og 379 km med Turkmenistan. Av store byar finn
ein Astana (hovudstaden sidan desember 1997), Almaty (den tidlegare
hovudstaden), Karaganda, Tsjimkent, Semipalatinsk og Turkestan.

Terrenget strekkk seg frå Kaspihavet og austover til til Altajfjella og frå dei
enorme slettene i Vest-Sibir og sørover til oasane og ørkenane i Sentral-Asia.
Den kasakhstanske steppa dekkjer eit område på rundt 804 500 km², eller ein
tredjedel av landet, og er den største tørre steppa i verda. Steppa har store
grassletter og sandområde. Viktige elvar og innsjøar i landet er Aralsjøen, Ili,
Irtysj, Isjim, Uralelva Tsjaryn, Balkhasjsjøen og Zajsansjøen.

Tsjarynravinen er 150-300 meter djup og 80 km lang og kuttar ned i det raude
sandsteinsplatået langs Tsjarynelva nord i Tian Shan (200 km aust for Almaty).

Kasakhstan er det største landet i Sentral-Asia, men har eit klima som er lite
variert. Berre Kaspihavet og Aralsjøen har ein viss påverknad på klimaet, elles
er det stort sett berre kontinentalt steppeklima. Aktau på austkysten av
Kaspihavet har mindre enn 150 mm nedbør i året med vind over 15 m/s (stiv
kuling) meir enn 80 dagar i året. Fleire tiår med kunstig vatning har tappa
Aralsjøen, som no nesten er tom. Dette har øydelagt både økonomien og dei
økologiske forholda i området.

Dei nordlege steppene får ein del regn- og torebyger om sommaren, og har ein
årleg normalnedbør på om lag 500 mm. Dei sørlege delane av fjellområda ,
inkludert byen Almaty, har ofte ein våtare periode frå mars til mai etterfølgd
av torebyger tidleg på sommaren.

Temperaturane i landet varierer mykje i løpet av året, og ofte har ein mykje
vind. Vinteren er skya og kald, og dei fleste stader får ofte temperaturar under
-10 °C, og enkelte stader ned mot -50 °C. Av og til kan ein fønvind strøyme over
fjella og gje stigande temperaturar. Denne vinden kan derimot verte kraftig i
enkelte smale dalar, som Dzjungarisk Alatau i nordaustlege område av Almaty, og
her kan vinden kome opp i 45 m/s. Om sommaren kan det verte særs varmt i dei
lågareliggande områda (over 40 °C), medan områda i høgda har behagelege
temperaturar.



https://nn.wikipedia.org/wiki/Istanbul

Istanbul (İstanbul) er den største byen i Tyrkia, med kring 13 millionar
innbyggjarar og er det økonomiske, kulturelle og historiske hjartet i landet.
Byen er det nest største storbyområdet i Europa og av dei største byane i verda.
Byen dekkjer eit stort område på 5 343 km², som samsvarar med provinsen
Istanbul, som byen er setet for. Byen ligg på begge sider av Bosporos, eit av
dei travlaste sunda i verda, nordvest i Tyrkia, mellom Marmarahavet og
Svartehavet, og er slik ein interkontinental by. Handelssenteret og det
historiske senteret i byen ligg i Europa, medan ein tredjedel av innbyggjarane
bur på den asiatiske sida.

Byen vart grunnlagd av Sarayburnu kring 660 fvt. som Byzantium, og byen som no
er kjend som Istanbul utvikla seg til å verte ein av dei viktigaste gjennom
historia. I nesten 1500 år etter at han vart grunnlagd på ny som Konstantinopel
i 330 evt, har han vore hovudstad for fire imperium - Romarriket (330–395),
Austromarriket (395–1204 og 1261–1453), Det latinske riket (1204–1261), og Det
osmanske riket (1453–1922). Byen var medverkande til at kristendomen steig fram
under romar- og austromartida, før osmanarane erobra byen i 1453 og omgjorde han
til ein islamsk skanse og setet for den siste kalifatet. Sjølv om Republikken
Tyrkia la hovudstaden sin til Ankara, er den tidlegare sentrale rolla til
Istanbul framleis godt synleg gjennom byen med palass og store moskear langs
åsane. .

Den strategiske plasseringa til Istanbul langs den historiske Silkevegen, med
jernbanenettverk til Europa og Midtausten, og den einaste sjøvegen mellom
Svartehavet og Middelhavet, har medverka til at det utvikla seg ein mangfaldig
folkesetnad i byen. Innbyggjartalet i byen har tidobla seg sidan 1950-åra etter
at innflyttarar frå heile Anatolia har samla seg i i og kring byen.

Sju millionar utanlandske turistar vitja Istanbul i 2010, som vart kåra til
europeisk kulturhovudstad, det året. Dette gjorde byen til det tiande mest
populære turistmålet i verda. Det største turistmålet i byen er framleis det
historiske sentrumet, som delvis ligg på verdsarvlista til UNESCO, men ein finn
kultur- og underhaldningssenter ander stader i byen som den naturlege hamna, Det
gyldne hornet, i bydelen Beyoğlu. Han vert rekna som ein global by, og fleire
tyrkiske føretak har hovudkvartera sine her og står for meir enn ein fjerdedel
av bruttonasjonalproduktet i landet. Istanbul håpar å utnytte denne
revitaliseringa og raske utvidinga han har opplevd og har levert søknad som
vertskapsby for sommar-OL 2020.

I dag bur det flest muslimar her, men byen er òg sete for Den ortodokse kyrkja i
Konstantinopel.

I dag er Istanbul ein særs stor by med ein samanhengjande folkesetnad som
strekkjer seg i eit 10-20 km breitt og 60-70 km langt belte langs nordkysten av
Marmarahavet, med omtrent same utbreiing på kvar side av Bosporos. Busetnaden
strekkjer seg òg nordover på båe sidene av Bosporos nesten til Svartehavet.

Det sentrale og historiske Istanbul omfattar Stambul mellom Marmarahavet og Det
gylne horn (kommunen Fatih) og Galata og Pera (Beyoğlu) på nordsida av Det gylne
horn. Til det historiske Istanbul kan ein òg rekne med byane Üsküdar og Kadıköy
på den asiatiske sida.

I motsetnad til dei fleste byane i Vest-Europa er den minst velståande delen av
folket busett i dei sentrale bydelane, medan folk i dei moderne forstadene etter
måten er frå betre stilte sosiale grupper. Det finst likevel mange forstader der
folk har låg snittsinntekt, som Gaziosmanpaşa, Esenler, Güngören, Ümraniye og
Beykoz.

I dag har Istanbul eit pulserande liv, og her møtest aust og vest. Eit kjent
kulturminne er Hagia Sofia, som no er eit museum, men som før har vore kyrkje og
moské. Frå den bysantiske tida finst mange andre kyrkjer som er godt haldne ved
like. Ein stor del av utviklinga av bysantinsk arkitektur og bysantinsk kunst
har gått føre seg her. Dei fleste har vore eller er moskear. Byen har òg mange
kjende moskear som er bygde etter erobringa åt tyrkarane. Mest kjent er Den blå
moské (Sultanahmet Camii), som er dekt innvendig med tyrkiske fliser i fine
mønster og som har seks minaretar.

Mange kjende personar har budd delar av sitt liv i Istanbul, m.a. Agatha
Christie. Delar av filmen Mordet på orientekspressen vart filma på togstasjonen
der.

Den mest kjende nolevande forfattaren i Tyrkia, Nobelprisvinnaren Orhan Pamuk,
fødd i 1952, har skildra heimbyen sin Istanbul i fleire bøker.
Gjennombrotsromanen Lys og mørke frå 1979 er forteljinga om tre generasjonar i
ein rik familie som budde i det stroket i byen der Pamuk sjølv voks opp. Romanen
kom i ny utgåve i 1982 under tittelen Cerdet Bey og hans sønner. Mitt navn er
Karmosin frå 2000, på norsk i 2003, gjorde han for alvor kjend for eit
internasjonalt publikum. Handlinga er lagt til Istanbul vinteren 1591, i Sultan
Murat III si regjeringstid. I 2006 kom den eigne, delvis sjølvbiografiske,
forteljinga hans om byen, Istanbul: byen og minnene.

Båt har til alle tider vore eit viktig transportmiddel mellom dei ymse bydelane
og mellom Istanbul og grannebyane. To vegbruer over Bosporos har redusert
båttrafikkmengda, og han er venta å gå ytterlegare ned når den nye togtunnelen
under Bosporos, Marmaray, opnar 18. juni 2015. I 2011 vart det vedteke å byggje
ei tredje bru som vil vere ein del av ein 414 km ny motorveg som skal gå frå
Tekirdağ i vest til Adapazarı i aust. Brua skal òg få jarnbaneskjener. Det skal
òg bli bygd ei bru aust for byen der İznik-bukta er på det smalaste. Ho vil bli
den nest lengste hengebrua i verda med eit hovudspenn 1700 meter. Totallengda
vil bli 3000 meter og brua skal stå ferdig i 2017.

Administrasjonen er bygd på to nivå. Det øvste nivået er ein storbykommune -
Istanbul Büyükşehir Belediyesi (IBB) - som dekkjer eit område på 1830 km² mellom
Marmarahavet og Svartehavet i ei breidd på ca. 30 km på kvar side av Bosporos.
Under storbykommunen er det 27 distriktskommunar. Det er direkte val til
kommunestyra kvart femte år. 1/5 av representantane i distriktskommunestyra tek
sete i rådet i storbykommunen, som er det høgaste organet i denne storkommunen.
Ein eksekutivkomité tek hand om den daglege styringa av storkommunen.

Istanbul har ei blanding mellom fuktig subtropisk klima (Köppen si
klimaklassifisering: Cfa) og middelhavsklima (Köppen si klimaklassifisering:
Csa) Men sidan byen dekkjer eit så stort område med varierande topografi, har
byen fleire mikroklima. I nord Istanbul har i maritimt klima (Köppen si
klimaklassifisering: Cfb) på grunn av fukta frå Svartehavet og relativt mykje
vegetasjon. Klimaet i dei meir folkerike områda lenger sør er varmare og mindre
fuktig.

Somrane i Istanbul er varme med høgast temperatur i juli og august, i snitt
28 °C. Ekstrem varme er derimot sjeldan, og temperaturen stig berre over 32 °C i
snitt fem gonger per år. Regnfall er heller uvanleg om sommaren, berre fire til
fem regndagar per månad. Vintrane er kalde, våte og ofte med snø, og
temperaturen i januar og februar er normalt kring 4 °C. Snøen fell ofte tungt
når han kjem, men snødekket og temperaturar under null varer sjeldan meir enn få
dagar. Våren og hausten er mild, men ofte våt med ustabilt vêr. Kjølige vindar
frå nordvest og varme vindar frå sør, stundom i løpet av same dag, skapar
temperatursvingingar.

Istanbul har alltid høg fukt og kan gjere sommarvarmen verre. Fukta når generelt
80 % om morgonen og tåke er vanleg, sjølv om han som regel løyser seg opp i
løpet av føremiddagen. Byen har tåke i snitt 228 dagar i året, og
konsentrasjonen er høgast om vinteren. Torevêr er uvanleg, og skjer berre i
snitt 23 dagar kvart år, hyppigast om sommaren og tidleg på hausten. Istanbul
har i snitt 124 nedbørdagar og i snitt fell det 855 mm nedbør i året.
Varmerekorden i byen er 40,5 °C og kulderekorden er -16,1 °C. Den største
nedbørmengda som er målt på ein dag er 227 mm, medan det største snøfallet er 80
cm.



https://nn.wikipedia.org/wiki/Fransk_geografi

Frankrike er eit land som ligg i Vest-Europa. Landet ligg ved Atlanterhavet
(Biscayabukta og Den engelske kanalen), mellom Belgia og Spania, søraust for
Storbritannia, og ved Middelhavet mellom Italia og Spania . Det franske
fastlandet er forma som ein sekskant, og vert på fransk ofte kalla l'hexagone.

Frankrike har eit totalt landareal på 674 843 km², men dette inkluderer alle dei
oversjøiske departementa og områda, men tar ikkje med det franske territoriet
Terre Adélie i Antarktis. France métropolitaine (den europeiske delen av
Frankrike) dekkjer eit areal på 551 695 km², og om ein ser bort frå innsjøar,
vatn, isbrear og elvemunningar større enn 1 km² vert landarealet i Europa
543 965 km².

Landgrenser: totalt: 2 889 km (metropolsk), 1 183 km (Fransk Guiana), 10,2 km
(Guadeloupe) grenseland: Andorra 56,6 km, Belgia 620 km, Tyskland 451 km, Italia
488 km, Luxembourg 73 km, Monaco 4,4 km, Spania 623 km, Sveits 573 km, Brasil
673 km, Surinam 510 km, Dei nederlandske Antillane 10,2km

Kystlinje: 3 427 km (metropolsk), 378 km (Fransk Guiana), 306 km (Guadeloupe),
350 km (Martinique), 207 km (Réunion)

Maritime krav: tilstøytande sone: 24 nautiske mil (44 km) kontinentalsokkel: Til
djup på 200 meter eller til djup som kan utnyttast økonomisk sone: 200 nautiske
mil (370 km). Dette gjeld ikkje i Middelhavet. territorialfarvatn: 12 nautiske
mil (22 km)

Den europeiske delen av Frankrike er delt inn i 22 regionar (sjølv om Korsika
strengt tatt er eit territorium, og ikkje ein region), som igjen er delt inn i
96 departement. Departementa er igjen delt inn i 329 arrondissement, som igjen
er delt inn i 3 879 kantonar. Kantonane er igjen delt inn i 36 568 kommunar
(2004).

Fastlands-Frankrike er langt frå ei øy, men grensar til sjø både i nord, vest og
sør. Atlanterhavet i vest og Middelhavet i sør hindrar dei store døgnlege
temperaturvariasjonane. Normandie og Bretagne på nordvestkysten har eit klima
som ikkje er ulikt Storbritannia, men er litt mildare og våtare enn London. Dei
sentrale områda av Frankrike frå Paris, gjennom Loiredalen til Strasbourg har
litt meir variasjon. Området er gjerne kjend for å vere lummert, men det
sentrale Frankrike har ofte behagelege forhold om sommaren med temperaturar
rundt 25-27 °C i snitt på dagtid. Vintrane her er derimot meir skya og fuktige,
med ein god del tåke frå hausten av. Innimellom kan kaldluft frå Sibir halde
temperaturen godt under 0 °C i fleire dagar på rad. Paris har ein årleg
nedbørsnormal på 619 mm, og nedbøren er jamt fordelt gjennom året, sjølv om ein
har mykje færre skyar om sommaren enn om vinteren. Varmast er det i juli med ein
normal maksimumstemperatur på 25 °C. Ein har derimot hatt over 40 °C her. Lyon
som ligg lenger sør får meir nedbør, normalen her er 813 mm i året. Her i
Rhônedalen er det òg oftare torevêr enn lenger nord, og om vinteren kan
kaldlufta legge seg til i dalen og danne vedvarande tåke.

Sidan høgda aukar sørover i landet mot Alpane og Massif Central er vintrane her
like kalde som lenger nord, men avstanden frå havet gjev gjerne fleire klåre
sommardagar. I dei austlegaste områda kan ein derimot få kraftig torevêr på
sommarstid. Byane som ligg litt opp i høgda, som Le Puy i Massif Central og
Grenoble i Alpane kan vere småkalde på sommarkveldar, og i januar er det ofte
iskaldt her. På solrike sommardagar vert det likevel som oftast varmt, særleg
mot Provence. Sjølv på vinteren kan varme vindar strøyme ned frå Pyreneane og
gje over 20 °C i Gascogne-området, t.d. i Toulouse.

Somrane langs Middelhavskysten er nesten heilt tørre, med ei regnbyge kanskje
ein gong i veka. Côte d'Azur (inkludert Monaco) har normaltemperaturar over
10 °C sjølv i januar, og det regnar berre om lag kvar tredje eller fjerde dag om
vinteren. Mest regn her er det om hausten, og oktober er den våtaste månaden,
gjerne i samband med torevêr. Marseille har ein årleg nedbørsnormal på 546 mm,
medan den normale maksimumstemperaturen i juli er så høg som 29 °C.
Mistralvinden, ein kald nordleg vind frå Alpane, kan likevel gje ganske så sure
forhold, og av og til kan vindstyrken nå full storm (25-27 m/s). Han er
vanlegast frå november til april langs kysten frå Toulon til Marseille.
Mistralen oppstår ofte brått og varer ein dag og to, før det gjerne vert meir
sol, varmare og rolegare vêr.

Mot Pyreneane og vestkysten er klimaet ei blanding av middelhavsklima og
atlanterhavsklima. Ein har ofte regnbyer her, som innimellom kan verte kraftige.
I sør er Pyreneane både høge nok og nære nok sjøen til at ein kan få snø på dei
høgaste toppane, men dei unngår tåka som ein ofte har på Atlanterhavskysten.
Omkring La Rochelle vert det ein overgang frå dei solrike forholda i Aquitaine
til dei meir tempererte forholda i Bretagne. Bordeaux har like milde vintrar som
Middelhavskysten, men mindre sol og meir regn. Nedbørsnormalen her er 900 mm i
året. Somrane er i snitt litt varmare enn i Paris, men austleg vind frå Massif
Central kan bringe temperaturane godt over 30 °C. Cherbourg i Normandie har enno
våtare klima enn lenger sør, 931 mm i året, og om vinteren regnar det gjerne 2
av 3 dagar. Denne delen av den franske kysten kan òg få ein god dose med vind,
særleg når lågtrykka kjem inn i Biascayabukta vinterstid.

Frankrike består av flate sletter og rullande åsar i nord og vest, med meir
kupert terreng i sør. I sørvest ligg Pyreneane og i søraust Alpane. Den franske
delen av Alpane inneheld dei høgaste punkta i det vestlege Europa. Mellom desse
to fjellkjedene ligg Massif Central i sørlege delar av Frankrike.

Noko skog er øydelagd av sur nedbør, og store skogområde vart øydelagd som
følgje av ein storm i desember 1999. Luftforureining frå industri og trafikk.
Vassforureining frå urbant avfall og overflatevatn frå jordbruksområde.

Abbeville, Ajaccio, Albertville, Albi, Amiens, Angers, Angoulême, Aurillac,
Avignon, Bastia, Besançon, Bordeaux, Belfort, Brest, Brive, Caen, Cahors,
Calais, Cannes, Carcassonne, Chamonix, Charleville-Mézières, Châtellerault,
Chinon, Clermont-Ferrand, Colmar, Deauville, Dieppe, Digne-les-Bains, Dijon,
Dole, Domremy, Dreux, Dunkerque, Evreux, Grenoble, La Baule, La Rochelle, Le
Havre, Lille, Lyon, Marseille, Mende, Metz, Mont-de-Marsan, Montauban,
Montpellier, Nantes, Nice, Nimes, Orléans, Paris, Pau, Perigueux, Perpignan,
Poitiers, Quimper, Reims, Rennes, Rodez, Roubaix, Rouen, Saint-Gaudens,
Saint-Etienne, Saint-Nazaire, Saint-Tropez, Saumur, Sète, Soissons, Strasbourg,
Tarbes, Toulon, Toulouse, Tours, Tourcoing, Valence, Vichy



https://nn.wikipedia.org/wiki/Colombia

Colombia er ein republikk i det nordvestlege Sør-Amerika som grensar til Panama
i nordvest, Det karibiske havet i nord, Venezuela i aust, Brasil, Peru og
Ecuador i sør og Stillehavet i vest.

Colombia har kyst både mot Atlanterhavet og Stillehavet. Magdalena er den
største elva og renner sør-nord-vest i landet. Pico Cristóbal Colón og Pico
Simón Bolívar er dei to høgste fjella og ligg nordaust i Colombia.

Den fysiske geografien i Colombia er prega av seks naturregionar som kvar
presenterer sine eigne unike eigenskapar. Regionane er Andesfjella delt med
Ecuador og Venezuela; Stillehavskysten delt med Panama og Ecuador; den karibiske
kystregionen delt med Venezuela og Panama; Llanos, delt med Venezuela; Amazonas
delt med Venezuela, Brasil, Peru og Ecuador; og til øyregionen i Colombia, med
øyar både i Atlanterhavet og i Stillehavet.

Colombia har landegrenser i nordvest mot Panama; i aust mot Venezuela og Brasil;
i sør mot Ecuador og Peru. landet har etablert dei maritime grensene sine med
nabolanda gjennom sju avtaler om Det karibiske havet og tre i Stillehavet.
Colombia ligg mellom breiddegradane 12°N og 4°S, og mellom lengdegradane 67° og
79° vest.

Som ein del av eldringen i Stillehavet, ein region i verda utsett for jordskjelv
og vulkanutbrot, er Colombia dominerte av Andes, som òg inneheld storparten av
landet sitt urbane sentrum. I dei sørvestre departementa Cauca og Nariño som òg
ligg i Andes finn vi fjellmassivert kalla Macizo Colombiano. Området er delt inn
i tre soner som vert kalla cordilleras, fjellkjeder: Cordillera Occidental,
nærast Stillehavskysten med byaen Cali; Cordillera Central, mellom dalene med
elvane Cauca og Magdalena høvesvis mot vest og aust, og med byane Medellín,
Manizales, Pereira og Armenia; og Cordillera Oriental i aust, som strekkjer seg
nordover aust til Guajirahalvøya og med Bogotá, Bucaramanga og Cucuta.

Toppane i Cordillera Occidental stig til over 4700 moh., og i Cordillera Central
og Cordillera Oriental når dei 5000 moh. Ingen andre byar i verda på Bogotá sin
storleik ligg høgare, ca. 2600 moh.

Austom Andes ligg savannelandskapet Llanos, ein del av Orinoco elvebassenget, og
lengst i søraust, finn ein regnskogen i Amazonas. Til saman utgjer desse
låglandsområda over halvparten av territoriet av Colombia, men dei husar mindre
enn 3 % av folkesetnaden. I regionen ved den karibiske kysten i nord finn ein
20 % av folkesetnaden. Her ligg dei store havnebyane Barranquilla og Cartagena.
Regionen har lågtliggande sletteland inkludert La Guajira-ørkenen, men i nord
finn ein òg fjellrekkja Sierra Nevada de Santa Marta, som femnar om dei høgste
toppane til landet Pico Cristóbal Colón og Pico Simón Bolívar. Ulik
Karibiakysten ligg låglandet mot Stillehavskysten smalt og usammanhengande,
avgrensa av Serranía dei Baudo-fjella, er tynt folkesett og dekt med tett
vegetasjon. Den mest vektige hamnebyen på stillehavskysten er Buenaventura.

Dei største elvane i Colombia er Magdalena, Cauca, Guaviare, Atrato, Meta,
Putumayo og Caquetá. Colombia har fire hoveddreneringssystem: drenering mot
Stillehavet, Karibia, gjennom Orinocobassenget og Amazonasbassenget. Orinoco og
Amazonas er grenseelver mot høvesvis Venezuela og Peru.

Verneområde og nasjonalparksystemet dekker eit område på om 142 tusen
kvadratkilometer. Det står for 12,75 % av det colombianske territoriet.
Samanlikna med nabolanda, er fraleis avskoginga i Colombia relativt låg.
Colombia er rangert som det sjette landet i verda for omfanget av total fornybar
ferskvasstilførsel, og landet har framleis store ferskvassreservar.

Colombia har tropisk klima, men dei høgareliggande områda kan ha litt andre
klimaforhold. På Stillehavskysten, og i dei lågare sidene av dei vestlege
Andesfjella har ein regnmengder på over 2500 mm, og fleire stader meir enn 5000
mm i året. Alle månadane her er våte. Temperaturane og fukta held seg høge året
rundt og klimaet er generelt lummert og trykkande. Noko uvanleg er det derimot
at det meste av regnet kjem om natta, men ein har òg ein god del torevêr på
ettermiddagen.

Kystområda langs Det karibiske havet er derimot ikkje så våte, og her er det
tørrast frå desember til mars. Området er òg varmt og fuktig. Austlege delar av
denne kysten har låge regnmengder til å vere eit tropisk kystområde.

I Bogotá er nettene kjølige, men sjeldan verklege kalde, og frost har ein nesten
aldri. Dagane har fine temperaturar, men det vert sjeldan svært varmt. Ein har
ofte skya vêr og regn om ettermiddagen.

Låglandet i austlege delar av landet er mindre folkesett og lite utvikla.
Klimaet her er varmt året gjennom med ein god del nedbør, om lag 2000-2500 mm i
året. Som i andre område av det nordlege Amazonasbekkenet har ein hovudsakleg to
våtare periodar, ei frå desember til januar og ei i april og mai.

Colombia er delt inn i 32 departement og eitt hovudstadsdistrikt, som er både
department og hovudstad i Cundinamarca. Departementa er delt inn i kommunar,
kvar med eit senter, og kommunane er vidare delt inn i corregimientoar i rurale
område og i comunaer i folketette område.

Kvart department har eit lokalt styre med en guvernør og direkte vald forsamling
i fire år av gangen, og kvar kommune blir leidd av ein ordførar og eit
kommunestyre. Det er eit folkevalgt lokal administrativt styre i kvart
corregimiento og comuna.

Utanom hovudstaden har òg fire andre byar fått inndeling i distrikt, eigentleg
spesielle kommuanar, utvalde etter gjevne reglar. Dette gjelder Barranquilla,
Cartagena, Santa Marta og Buenaventura. Nokre departement har lokale
administrative undereiningar, kor byane har store folkekonsentrasjonar og
kommunane ligg nær kvarandre. Der departementa har liten folkesetnad, som i
Amazonas, Vaupés og Vichada, er det iverksett spesielle adminitrative
inndelingar som skil seg litt frå resten av landet.

Colombia har eit stramt budsjett og store innanrikskonfliktar. Andre problem er
mange arbeidsledige og stor fattigdom. Colombias største eksportvarer er olje og
kaffi, i tillegg er det stor ulovleg eksport av narkotika. Presidenten har
derimot sett i gang ein rekke økonomiske reformer.

Presidenten er øvstkommanderande, men forsvarsdepartementet står for det daglege
tilsynet. Dei militære styrkane består av ca 250 000 soldatar. Colombia brukar
ca 6,1 BNP på forsvar, dette er ein av dei høgaste i verda. Det er allmenn
verneplikt og verneplikta er to år.



https://nn.wikipedia.org/wiki/Armenia

Armenia er eit land som ligg i fjellkjeda Kaukasus vest i Asia, mellom
Svartehavet og Kaspihavet. Landet har ikkje kystlinje og grensar til Tyrkia i
vest, Georgia i nord, Aserbajdsjan og den sjølverklærte republikken
Nagorno-Karabakh i aust, Iran i sør og den aserbajdsjanske eksklaven
Nakhitsjevan i sør-vest. Armenia er medlem av Europarådet og Samveldet av
uavhengige statar. Det blir av nokre rekna som del av Europa.

Det tradisjonelle heimnamnet til Armenia er Hajk. I mellomalderen blei namnet
utvida til Hajastan med det persiske suffikset -stan (land). Namnet blir ført
tilbake til nasjonalhelten Hajk, som skal vera stamfaren til armenarane og
tippoldebarnet til bibelske Noah.

Armenia er eit eksonym brukt av persarar i 515 f.Kr. (Armina) og gamle grekarar.
Dette namnet skal stamma frå Aram, ein etterkomar av Hajk.

Armenia ligg mellom 38° 51' og 41° 16' nordleg breidd, 43° 29' og 46° 37'
austleg lengd. Det grensar til Tyrkia i vest, Aserbajdsjan sin eksklave
Nakhitsjevan og til Iran i sør, Aserbajdsjan i aust og Georgia i nord.

Armenia er eit fjelland, 90 % av landet ligg høgre enn 1000 meter over havet.
Fjellkjedene i nord er over 3 000 meter høge. Den inaktive vulkanen Aragats
(4 090 m) er den høgste toppen. Jordskjelv er framleis ein betydeleg risiko i
landet. Den største innsjøen i Armenia er Sevansjøen, som ligg på 1 900 moh. og
har ei flate på 1 417 km2. Aras er den lengste elva. Både Tigris og Eufrat har
sine kjelder i Armenia.

Armenia har eit utprega kontinentalklima med varme, nesten tropiske somrar og
kalde vintrar, samt store temperatursvingingar mellom dag og natt. Vinteren er
kald og snørik. Jerevan har ein årleg nedbørsnormal på 318 mm, og
middeltemperaturane varierer frå 34 °C på dagtid i juli til -9 °C om natta i
januar. Ein har derimot hatt temperaturar ned mot -27 °C og opp mot 40 °C her.

Armenia er ein svært gammal nasjon med røter tilbake til antikken. Landet vart
kristna tidleg på 300-talet. Etter tradisjonen hende dette i 301 og gjeorde
Armenia til det fyrste landet i verda som innførte kristendom som statsreligion,
tolv år før Roma. Det historiske Armenia omfatta mellom anna delar av Tyrkia.

Landet vart i 1921 teke av russiske bolsjevikar og vart i 1936 gjort til Den
armenske sosialistiske sovjetrepublikken. Etter Sovjetunionen fall i 1991 vart
landet sjølvstendig og tok avstand frå kommunismen. Det har periodevis vore
strid om eksklaven Nagorno-Karabakh med nabolandet Aserbajdsjan. Armenia har
tross kritikk frå FN ikkje vore villig til å trekkje seg ut av dei okkuperte
områda.

Sjølv om landet geografisk ligg i Asia har det kulturelle samband med Europa.
For eksempel er Armenia medlem av fleire europeiske organisasjonar, slik som
fotballforbundet UEFA.



https://nn.wikipedia.org/wiki/Algerie

Algerie (arabisk: الجزائر, tamazight: Dzayer) er den nest største staten i
Afrika. Han ligg i Nord-Afrika med kyst mot Middelhavet og landegrenser mot
Tunisia og Libya i aust, Niger og Mali i sør og Mauritania, Marokko og
Vest-Sahara i vest. Det offisielle namnet er Den demokratiske folkerepublikken
Algerie. Landet er ein part av det området i Nord-Afrika mellom Middelhavet,
Sahara og Atlanterhavet som har nemninga Maghreb.

Algerie var i perioden 1830 og fram til 1962 ein fransk koloni. Landet vart
sjølvstendig 5. juli 1962 ved Evianavtala etter Algeriekrigen.

Forsvarsministeren Houari Boumedienne tok makta i eit statskupp 1965, og
statleggjorde ein stor del av næringslivet. Landet orienterte seg mot
Sovjetunionen. Boumedienne døydde i 1980. I 1991 vann det fundamentalistiske
partiet FIS (Den Islamske Frelsesfronten) ein stor siger ved primærvalet, noko
som førte til at hæren gjekk til åtak mot FIS og utsette det etterfylgjande
valet. Etter dette var det konflikt mellom dei fundamentalistiske kreftene og
staten kontinuerleg fram til 2000, då ulike militante grupper gav opp etter
løfte om benåding. Dette gjaldt mellom anna FIS si væpna grein, Den Islamske
Redningsarméen. Framleis finst små væpna grupper som gjennomfører isolerte åtak
mot byar. Over 100 000 menneske er drepne sidan 1991.

Algerie består av to naturgeografiske hovudreginar: kyst- og fjellsonen i nord,
og Sahara i sør.

Innanfor den kring 1200 km lange middelhavskysten ligg eit utprega berglendt
landskap. Det er berre ein smal og usamanhengande kystslette som skil
Atlasfjella frå Middelhavet. Atlasfjella dannar tre parallelle system langs
kysten. Nærast kysten ligg Tell-Atlas, der krystallinske massiv vekslar med
steile og ville toppar bygd opp av kalkstein og andre sediment. Tell-Atlas er
sterkt folda og oppbroten av kystlågland og dalføre, mellom anna det 350 km
lange dalføret omkring Chelif Oued, som er den lengste elva i landet. Fjella når
dei største høgdene sine i Kabylia med toppar nær 2000 moh.

Sør for Tell-Atlas finst eit belte av høgsletter, 400–1000 moh, opptil 160 km
breie i vest og smalare mot aust. Høgslettene står i sterk kontrast til det
fruktbare og tett folkesette Tell-Atlas. Karakteristisk er dei mange senkingane
med avløpslause sumpar og saltsjøar, dei såkalla chott. Den største, Chott Ech
Chergui, dekker eit areal på fleire tusen kvadratkilometer.

Mot sør endar høgslettene i Saharaatlas, som er bygd opp av kalk- og sandstein,
og dannar mellom anna det mektige Aurèsmassivet som når 2328 moh med Djebel
Chélia. Sør for Atlasfjella ligg Sahara, den største ørkenen i verda som består
av fleire ulike landformer: sanddyner, steinplatåer og oasar. Lengst i søraust
ligg det vulkanske Ahaggar-massivet der Tahat er det høgaste fjellet på 2908
moh.

Kystområda av Algerie har eit typisk middelhavsklima med solrike og varme
somrar, og kjøligare og meir regnfulle vintrar. I resten av landet sør for
Atlasfjella ligg Sahara som er svært tørr og steikande varm.

Mest regn har ein langs Middelhavskysten og i dei høgare områda av Tell
Atlasfjella, og nedbørsmengdene varierer frå 400 til 800 mm kvart år. Den
våtaste perioden er mellom september og mai. Over 900 m kan nedbøren kome som
snø, og snødekket kan ligge i fleire veker. Frå mai til september er vêret
hovudsakleg varmt og solrikt.

Platået Chott og delen av Atlasfjella som ligg i Sahara har eit meir ekstremt
kontinentalklima med svært varme somrar og kaldare vintrar. Her kan ein få frost
og snø om vinteren og nettene kan vere kalde, medan dagen er forholdsvis varm.
Ein har lite nedbør, men mest nedbør kjem på hausten og om våren. Like sør for
Atlasfjella har ein eit smalt belte med steppelandskap, og her kan ein få litt
nedbør om vinteren. Biskra, som ligg her, har ein årleg nedbørsnormal på 159 mm.

Sahara er praktisk talt heilt tørr. Ein kan få regn no og då kortid som helst på
året, men mengdene er så små og kjem med så ujamne mellomrom at ingen
klimastatistikk fangar det opp. Heilt sør i Algerie kan ein derimot få litt regn
frå juni til september når den intertropiske konvergenssona strekkjer seg lengst
nord, men det er ikkje alltid det blir dei store mengdene ut av det.

I det søraustlege Algerie stig fjellet Hoggar opp til nesten 2700 m, og her kan
ein få litt regn i løpet av året. Sommartemperaturen held seg høg, men
nattetemperaturane er ofte meir behaglege, medan vinternettene kan vere kjølige
med frost.

Nokre av Algerie sine miljøproblem er jorderosjon, utslepp av ureina
avløpssvatn, ureiningar frå oljeraffineri samt at det er mangel på ferskvatn.
Algerie har skrive under, men ikkje ratifisert avtala om forbod mot kjernevåpen.
All elektrisitet vert produsert med fossile brensel.

Petroleumindustrien er den viktigaste næringa i Algerie, og svarar for 30 % av
bruttonasjonalproduktet og over 95 % av eksportinntektene. Algerie har verdas
femte største naturgass-reservar, og er verdas nest største eksportør av
naturgass. Landet har verdas fjortande største reserve av olje. Regjeringa
prøvar å få investeringar i andre bransjar, men landet har problem med ei høg
arbeidsløyse og låg levestandard.



https://nn.wikipedia.org/wiki/1900-talet

1900-talet vart eit hundreår der det skjedde store endringar på mange område.
Mange menneske fekk endra levesettet sitt som resultat av teknologisk,
medisinsk, sosial, ideologisk og politisk fornying på godt og vondt. Termar som
ideologi, verdskrig, folkemord og atomkrig kom i bruk.

Den overoptimistiske framstegstrua i starten av hundreåret fekk ein knekk med
første verdskrigen, som av mange blei sett på som eit sivilisasjonssamanbrot.
Dei totalitære ideologiane fascisme, nazisme og kommunisme oppstod òg i
kjølvatnet av og delvis som resultat av første verdskrigen. Nazismen førte verda
ut i ein ny og enda verre verdskrig nokre år seinare, og prøvde å utrydde heilt
dei europeiske jødane og sigøynarane i Shoah/Holacaust. På den andre sida bidrog
begge verdskrigane til auka forståing for likestilling mellom kjønna og
utbygging av velferdsstaten og ein meir regulert økonomi i delar av verda.

Relativitetsteorien og kvantefysikken endra det vitskaplege synet på verda
drastisk, og fekk vitskapsfolk til å innsjå at universet er mykje meir innvikla
enn dei hadde trudd før.

Aukande vitskapleg forståing, betre kommunikasjonar og raskare transport endra
verda raskare enn nokon gong før. Det var eit hundreår som begynte med dampskip
og enda med romskip. Hestar, bruka til transport i tusenvis av år, blei erstatta
med bilar i løpet av nokre tiår. Dette blei mogleg på grunn av storskala
utnytting av petroleumsressursane, som betydde store mengder energi i lett
transportabel og oppbevaringsvennleg flytande form, men som samtidig har ført
til utbreidd uro om ureining og global oppvarming med store skadeverknader på
klimaet og miljøet.

Kultur og underhaldning har hatt ei enorm utvikling gjennom 1900-talet. Ny
teknologi og massemedia som radio og fjernsyn har gjort det mogeleg å spreie
idrett, musikk og film over heile verda.

Filmar vart ein av dei mest populære underhaldningsformene i løpet av
1900-talet, og det vart gjort store framsteg i måtar å spele inn film på. Dei
første kinoane dukka opp dei første åra av 1900-talet. Den første tida var det
berre stumfilmar og dei første lydfilmane kom i 1920-åra. Dei første
fargefilmane dukka opp i slutten av 1930-åra. Utover på hundreåret har
spesialeffektane nytta i film vorte stadig meir sofistikerte og spektakulære.

Musikkstilane og musikkindustrien på 1900-talet gjekk gjennom enorme endringar i
løpet av hundreåret. Radio gjorde at ein kunne lytte til den same musikken over
heile verda, og nye media og teknologiar vart utvikla for å spele inn, lagre,
reprodusere og distribuere musikk. Musikk var ikkje lenger berre noko ein kunne
høyre på konsertar, operahus, klubbar og i heimane, og det vart mogeleg for
artistar å verte kjend over store område både nasjonalt og stundom i heile
verda.

Mykje av populærmusikken i dag har sine røter tidleg frå første halvdel av
1900-talet i Amerika. Her vart jazz, blues og country utvikla. I løpet av dei
første 50 åra vart desse stilane gradvis blanda og i 1950-åra skjedde det ein
musikalsk revolusjon då rock and roll gjorde sitt inntog, som òg fekk stor
samfunnsmessig innverknad for den oppveksande generasjonen. Siste halvdel av
1900-talet har mange nye stilar oppstått som heavy metal, pønk, disco, reggae,
soul, rap og hip-hop.

I klassisk musikk vart det òg utvikla nye stilar og retningar, som dodekafoni,
aleatorisk musikk og minimalisme. Elektroniske musikkinstrument vart òg utvikla
og nytta av mange komponistar og musikarar.

I kunstverda vart det utvikla nye stilartar som ekspresjonisme, dadaisme,
kubisme, de stijl, abstrakt ekspresjonisme og surrealisme. Modernismen
revolusjonerte kunstkulturen og danna ein meir optimistisk, framgangs- og og
framtidsretta tenkemåte som seier at menneska kan betre verda dei lever i ved
hjelp av kunst, kunnskap og teknologisk utvikling.

Moderne arkitektur skil seg frå tidlegare arkitektur med ofte meir
straumlinjeforma bygg inspirert av maskinar, og mykje mindre bruk av ornament og
pynt. Nye byggmateriale og teknologiar vart utvikla. I storbyane, der det byrja
å verte avgrensa plass, starta ein å bygge i høgda og stadig høgare skyskraparar
vart ført opp.

Bilen gjorde sitt inntog på 1900-talet og tilrettelegging for biltransport har
vore ein store medverkande faktor til utforminga av byane i løpet av hundreåret.

Mange former for idrett vart særs populær i løpet av 1900-talet, både som ein
aktivitet som kven som helst kunne drive med, inkludert kvinner som før
1900-talet ikkje fekk drive med idrett, og som underhaldning, særleg på
fjernsyn. Mange av dei mest populære idrettane i dag er lagidrettar, som ofte
har sitt opphav i britiske idrettar og reglane deira, til dømes fotball. Dei
moderne olympiske leikane oppstod i 1896 og vart det mest populære og viktigaste
idrettsarrangementet utover på hundretalet.



https://nn.wikipedia.org/wiki/Turisme

Turisme er reising for å slappa av eller oppleva nye ting. Det er eit temmeleg
nytt fenomen som har kome til etter at avslappande reiser var blitt moglege, og
menneske faktisk ønskte å oppleva ting. I dag er turisme blitt ein storindustri
både for transport- og servicenæringa, der dei som har råd, reiser over heile
verda som turistar.

Dei første ekte turistane var unge adelsmenn som reiste rundt i Europa for å
verta erfarne «verdensmenn». Denne reisinga tok til på sekstenhundretalet, og
vart sidan meir og meir vanleg. Etter kvart drog òg rike unge kvinner ut i verda
på slike danningsreiser.

Ettersom middelklassen vart rikare og sunnare, ønskte også dei å ta del i
hyggjereisinga. Nye, store hotell med plass til alle saman vart bygde i populære
turistområde, medan transportnæringa voks for å kunna frakta dei. Meir rikdom og
endå betre transportmiddel har gjort det mogleg for stadig fleire å reisa både
langt og ofte. I dag kan ein reisa frå Noreg til Kina på elleve timar, medan
Marco Polo brukte fire farefulle år på å reisa dit frå Italia.

Tidlege turistmål var Rivieraen langs Middelhavet på grunn av det milde klimaet
sitt, og Alpane på grunn av den storslåtte naturen. Den norske fjellheimen vart
først «oppdaga» av turistar, som såg noko spesielt der nordmenn såg vanleg
landskap. Det var likevel lenge vanleg å reisa på ferie i sitt eige land,
ettersom det var enklare og billigare. Norske byfolk drog ofte ut på «landet» om
sommaren, til ein gard eller sin eigen landstad, ofte nær kysten.

Turisme er blitt ei viktig næring for vakre men avsidesliggjande område utan
mykje industri, både for Noreg og for mange land i tropiske og substropiske
strøk. Tilstrømming av folk fører til mange jobbar innan servicenæringar og
lokal produksjon, som igjen hjelper økonomien i heile området.

Å ta imot eit stort antal turistar er likevel ikkje berre positivt for eit
samfunn. Dei kan både bryta ned den opphavlege kulturen i området, slita ned
minnesmerka dei er komne for å sjå på, eller føra til at landskapet blir
øydelagd av store og stygge hotellbygg. Fleire av dei greske øyane, som
Faliraki-området på Rhodos, er døme på dette. For å hindra ei slik oversvømming
har nokre land, til dømes Bhutan, innført strenge innreisereglar som set grenser
for kor mange turistar dei tek imot.



https://nn.wikipedia.org/wiki/Tid

Tid er den fjerde dimensjonen og intervallet mellom to hendingar. Ein kan seie
at ei hending skjer etter ei anna hending. Vidare kan ein måle kor mykje det er
mellom to hendingar. Svaret på kor mykje er mengda med tid mellom dei to
hendingane. Ein måte å definere omgrepet «etter» er basert på trua på
kausalitet. Menneska sitt forsøk på å auke forståinga og å måle tid gjennom å
utvikle kalenderar og klokker, har vore ei stor drivkraft på vitskapelege
oppdagingar.

Nokre enkle, relativt enkle definsjonar på tid er mellom anna «tid er det klokka
målar» og «tid er det som hindrar alt frå å skje samstundes».

To motståande synspunkt på tid deler mange filosofar. Eit syne r at tid er ein
fundamental struktur i universet - ein dimensjon som er sjølvstendig frå
hendingar, der hendingar skjer i rekkjefølgje. Isaac Newton støtta dette
realistiske synet og det vert derfor stundom kalla newtonsk tid. Det motsette
syner er at tid ikkje referer til noko form for «behaldar» som hendingar og
lekamar «flyttar seg gjennom», heller ikkje noko som «flyt», men som i staden er
ein del av ein fundamental, intellektuell struktur (i lag med rom og tal) der
menneske sekvenserer og samanliknar hendingar. Dette andre syner, som vart
støtta av Gottfried Leibniz og Immanuel Kant, meiner at tid ikkje er ei hending
eller ein ting, og derfor ikkje i seg sjølv målbart og kan heller ikkje
forflytte seg.

Tid er ein av sju fundamentale fysiske storleikar i både SI-systemet og
ISQ-systemet. Tid vert nytta til å definere andre storleikar, som snøggleik, så
ein definsjon av tid i form av slike storleikar, ville ha ført tile in
sirkeldefinisjon.



https://nn.wikipedia.org/wiki/Paris

Paris er hovudstaden i og den største byen i Frankrike, og i tillegg hovudstad i
regionen Île-de-France.

Paris har vore som ein fri og opprørsk by. Sidan den franske revolusjonen har
han vore åstaden for ei rekke store folkeprotestar mot den franske regjeringa.

Byen var i mange år kjend som ein kunstnarby utan like, og kunstnarar frå heile
verda samla seg her. Pablo Picasso og Ernest Hemingway var nokre av desse, medan
Edvard Munch og Cora Sandel var norske kunstnarar som vitja byen. I tillegg til
kunstlivet var Paris òg lenge kjend som byen med det beste utelivet i Europa, og
på grunn av dette er fleire byar med eit påstått liknande folkeliv blitt stempla
som «Paris» for den delen av verda dei høyrer til.

Departementet Ville de Paris består berre av kommunen Paris. Kommunen er delt i
20 arondissement. Inndelinga i arondissement stammar frå den siste byutvidinga i
1860, og erstatta den gamle inndelinga i 12 arondissement frå 1795.

Mellom 26. mars og 22. mai 1871 hadde byen eit ekstraordinært styre -
Pariskommunen - som bestod av ei samling vald ved alminneleg stemmerett.
Pariskommunen vart styrta med vald av sentralmakta, og for å hindre gjentakingar
vart Paris sett under direkte styre av staten.

Det sentrale landskapeselementet er elva Seinen, som renn inn frå søraust, går i
ein vid boge gjennom byen og renn ut i sørvest. Dagens administrative grense
skildrar stort sett ein sirkel på 32 km med sentrum i øyane Île de la Cité og
Île Saint-Louis. Størstedelen av byen ligg nord for elva (rive droite); ein
mindre del på sørsida (rive gauche).

Byen fekk sin noverande grense ved ei byutviding i 1860, då det òg vart bygd
festningar ved yttergrensene. Området vert ofte omtalt som Paris intra muros, og
fell saman med den store ringvegen Boulevard périphérique. Tidleg på 1900-talet
vart byen utvida med dei store parkane Boulogneskogen på 9 km² i vest og Bois de
Vincennes på 10 km² i aust. I seinare år er området La Defense i vest
administrativt underlagt byen.

På kvar side av elva dannar landskapet ei rekkje låge åsar, som Montmartre (130
moh.), Belleville (128 moh.), Menilmontant (108 moh.), Buttes-Chaumont (80 moh.)
på høgre breidd og Montparnasse (66 moh.), Butte aux Cailles (62 moh.) og
Montagne Sainte-Geneviève (61 moh.) på venstre.

Det er fleire parker inni Paris. Nokre vart planlagt av Hausmann i 1860: Jardin
des Tuileries, Jardin du Luxembourg, Parc des Buttes Chaumont, Parc Monceau og
Parc Montsouris. På 1900-talet vart fleire parkar til: Parc de Belleville i
nord, Parc de la Villette i nordaust, Parc George Brassens og Parc André Citroën
i sør og Parc de Bercy i aust.

Distansar til alle stader i Frankrike vert mål frå eit punkt på ein stein føre
Notre Dame.

Paris vert omtalt allereie i romartida då Lutetia Parisiorum var hovudsete for
ei keltisk stamme kalka parisarane. Vare var allereie den gongen basert på
handel. Han låg på Île de la Cité og bruene førte til Seinen. Då romarane
seinare tok byen gjorde dei Lutetia til provinshovudstad. Romarane drog frå byen
på slutten av 200-talet e.Kr. då dei vart jaga av germanarane på plyndringstokt.

På 800-talet herja vikingane med plyndring, voldtekt og brann. Då vikingane
hadde rast frå seg starta ei ny oppgongstid for byen. Munkar, handverkarar og
kjøpmenn slo seg ned i byen, som voks fram til å verte Seinen-området si
viktigaste hamn. Frå 1100-talet hadde kongen sin faste residens på vestsida av
Île de la Cité, og sørsida av elva utvikla seg til lærdomssentrum med kloster,
kyrkjer og universitet.

I 1789 braut revolusjonen ut. Under mottoet Liberté, égalité, fraternité
(Fridom, Likskap og Brorskap) vart Bastillen storma. Det vart då etablert eit
konstitusjonelt monarki som raskt vart avløyst av den første republikk. På
1800-talet kom Napoleon og vart keisar. På 1800-talet opplevde Paris ein sterk
vekst i folketal, industrialiseringa skaut fart, og kommunikasjon vart bygd ut.
På same tid voks Paris fram som eit kulturelt sentrum for kunstnarar, diktarar
og filosofar.

I store delar av andre verdskrig, var Paris og delar av Nord-Frankrike okkupert
av Tyskland. I åra 1940-1944 såg framtida mørk ut for Paris og fleire og fleire
støtta nazistane. I 1944 kom hjelpa som fleire hadde venta på i fire år. USA og
England ilandsette store mengder soldatar i Normandie og pressa tyskarane ut av
Paris og Frankrike. Dette vert sett op som den største alliere militære
operasjonen gjennom tidene (Operasjon Overlord)

Paris har to hovudflyplassar - Roissy-Charles De Gaulle og Orly. Paris Le
Bourget var Paris sin første flyplass, men vert no berre nytta av forretningsfly
sidan han ligg for nærme Paris. Beauvais-Tillé, 65 km nord for byen, vert brukt
av enkelte lågprisselskap.

Jernbanestasjonar er Gare du Nord, Gare de l'Est, Gare St-Lazare, Gare de Lyon,
Gare Montparnasse, Gare d'Austerlitz og Gare de Paris-Bercy. Eit stort nett av
undergrunnslinjer (Métro) og forstadsbanar (RER) tar seg av den interne
transporten.



https://nn.wikipedia.org/wiki/Norden

Norden eller norderlanda er nemninga på dei nord-europeiske landa Noreg,
Sverige, Danmark, Finland og Island. Ein rekner vanlegvis også med dei
sjølvstyrde områda Færøyane, Grønland og Åland i somme høve. Sidan dei fleste
samane bur i nordiske land, er dei òg ei viktig folkegruppe i området. Til saman
bur det rundt 25 millionar menneske i Norden.

Dei nordiske landa har mange felles trekk, såleis har dei blant anna nærskylde
språk, med unntak av fleirtalsmålet i Finland (og Grønland), og til ei viss grad
Island. Dei er alle parlamentariske demokrati, og har alle utvikla ein
velferdsstat som skal sikre innbyggjarane mot sosial naud.

Dei nordiske landa samarbeider i det rådgivande organet Nordisk Råd. I 1948 blei
det forsøkt å få i stand eit skandinavisk forsvarsforbund, men dette lukkast
ikkje på grunn av at sterke krefter i Danmark og Noreg heller ville slutte seg
til dei vestlege stormaktene i NATO. Sidan 1949 har Island, Noreg og Danmark
vore medlemmer i NATO, mens Sverige og Finland har vore alliansefrie land.

Heller ikkje i høve til EU har dei nordiske landa stått saman, da Danmark,
Sverige og Finland har valt å gå inn, mens Island og Noreg har valt å ikkje bli
medlemmer av EU. Trass i desse ulike internasjonale organisasjonstilknytingane,
er det svært mykje praktisk samarbeid mellom dei nordiske landa, og
innbyggjarane føler seg nært knytte til kvarandre, ikkje minst når dei treffest
i andre delar av verda.

Under Kalmarunionen frå 1397 til 1523 var heile Norden samla i eit
tronfellesskap som sameinte dei tre kongedøma Danmark, Noreg (med Island,
Grønland og Færøyene), og Sverige (med Finland).

Motsett «Norden» omfattar omgrepet Skandinavia vanlegvis berre dei tre landa
Noreg, Danmark og Sverige, slik omgrepet blir bruka på norsk.



https://nn.wikipedia.org/wiki/Nigeria

Nigeria er ein republikk i Vest-Afrika, og det folkerikaste landet i Afrika med
opp mot 130 millionar innbyggjarar. Landet grensar til Niger i nord, Benin i
vest, Tsjad i nordaust og Kamerun i søraust. Den tidlegare britiske kolonien har
vore demokratisk sidan 1999 etter seksten år med ulike militærdiktatorar og
kupp.

Landet har fått namn etter elva Niger, som er den lengste i landet, sett saman
med area (engelsk for 'område'). Dette namnet blei føreslått av koloniredaktøren
Flora Shaw i The Times i 1897.

Nigeria har eit klima som liknar Guineakystlanda i vest, der den intertropiske
konvergenssona fører til regntid når ho flyttar seg nordover (mars-mai) og
sørover igjen (oktober-desember). Berre dei nordlegaste områda, Sahelområdet,
har savanneklima, med middeltemperaturar 30–35 °C i mars–april, som er de
varmaste månadene. I januar–februar er middeltemperaturane 20–24 °C. Årsnedbøren
her er 500-1000 mm.

Låglandet rundt Nigerdeltaet har rundt 3000 mm i året og ein årsmiddeltemperatur
kring 27 °C, men somme stader kan få nær 4000 mm. Det regner mest
august–oktober, minst desember–februar. Lagosområdet får minst nedbør av
kystområda, men den høge fukta i samband med høge temperaturar, gjev eit klamt
klima. Store delar av landet, og særleg dei nordlege områda vert råka av den
nordaustlege harmattanvinden kvar vinter. Den kan føre med seg mykje støv og
sand som set ned sikta.



https://nn.wikipedia.org/wiki/Napol%C3%A9on_Bonaparte

Napoléon Bonaparte (15. august 1769–5. mai 1821) var keisar av Frankrike under
namnet Napoléon I frå 18. mai 1804 til 6. april 1814. Han erobra og regjerte
over det meste av det vestlege og sentrale Europa. Han vert rekna som ein dei
store feltherrane gjennom historia. Napoleonskrigane vart utkjempa frå 1800 til
1815.

Napoleon vart fødd i Ajaccio på øya Korsika som son av Carlo Bonaparte og
Laetitia Ramolino. I 1778 vart han sendt til militærskulen i Brienne i Frankrike
der han vart utdanna til artillerist. Den franske revolusjonen i 1789 nye vegar
fram for den ambisiøse unge Napoleon. Han steig raskt i dei militære gradene. I
1795 var han Frankrike sin yngste general. Året etter vart han utpeika som leiar
av dei franske styrkane nord i Italia. I 1796–1797 sigra han over Austerrike i
eit effektivt felttog, og avtala etter eige syn fred i Campo Formio. Frå 1798
til 1799 var Napoleon i Egypt. Han prøvde å gjera Egypt til ein del av det
franske koloniveldet.

Då han kom attende til Frankrike i 1799 gjorde Napoleon statskupp, det såkalla
Brumairekuppet. Han utnemnde seg sjølv til fyrstekonsul, i praksis
militærdiktator. Etter eit felttog i 1800 kunne Austerrike på nytt tvingast til
fred. Sjølv med Storbritannia vart det fred ei kort stund (freden i Amiens i
1802).

I 1804 lét Napoleon seg krona til keisar av Frankrike og det fyrste franske
keisardømet vart etablert. I krigane sigra Storbritannia på havet, medan
Napoleon vann sigrar på landjorda. I 1805 vann han over styrkar frå Russland og
Austerrike i slaget ved Austerlitz. I 1806 sigra han over styrkar frå Preussen i
slaget ved Jena-Auerstädt. I 1807 vart det fred med Russland etter slaget ved
Friedland. Russland gjekk med i den såkalla 'kontinentalblokaden'. Målet var at
Storbritannia skulle stengjast ute frå alle handel med kontinentet.

Etter indre stridar i Spania der tronarvingen Ferdinand avsette far sin, kong
Carlos IV, gjekk Napoleon i 1808 inn med styrkar i Spania og utropa sin eldre
bror Joseph til konge av Spania. Storbritannia sette i land styrkar i Portugal.
Dei britiske styrkane vart leia av Arthur Wellesley (seinare kjend som hertug av
Wellington). Målsetnaden var å hjelpa den spanske geriljaen.

I og med at franske styrkar var bundne opp i Spania såg Austerrike rom for å slå
attende. Dei gjekk til krig i 1809. Gjennom å flytta styrkane raskt lukkast det
for Napoleon å slå austerrikarane ved Eckmühl og slå dei heilt i slaget ved
Wagram.

Etter nederlaget i Russland i 1812, døydde store delar av dei franske styrkane
under attendetoget om vinteren. Ein tysk frigjeringskrig fylgde der Napoleon
tapte i slaget ved Leipzig.

Napoleon abdiserte den 11. april 1814, men leidde i 1815 Frankrike i hundre
dagar. Etter nederlag i slaget ved Waterloo vart Napoleon send i eksil til den
isolerte øya St. Helena sør i Atlanterhavet, der han seinare døydde.

Napoleon var gift to gonger. Frå 9. mars 1796 var han gift med Joséphine de
Beauharnais, som han i 1804 krona til keisarinne. Dei fekk ingen born, og dette
førde til skilsmisse i 1809.

Etterpå frå 11. mars 1810 (sjølve bryllupet ved stedfortredar) med
erkehertuginne Marie Louise av Austerrike, som vart den andre keisarinna hans.
Dei fekk eitt barn; Napoléon Francis Joseph Charles Bonaparte (20. mars 1811-22.
juli 1832), konge av Roma. Han er òg kjend som Napoleon II av Frankrike, men han
regjerte aldri i røynda.

Samband med andre kvinner førde til i det minste to uekte barn, som begge fekk
sine eigne etterkommarar:



https://nn.wikipedia.org/wiki/Molte

Molte (Rubus chamaemorus) er ein plante i rosefamilien. Det gule bæret smakar
godt og vert nytta som mat. Molte er namnet både på planta og bæret. Myrbær er
eit anna namn på molte. Det vert særleg brukt om den umogne frukta.

Molte har ein krypande jordstengel, og mange blomar kan kome frå same plante.
Blomstrane er kvite. På ein enkelt plante er det berre hoblomster eller berre
hannblomster, ikkje begge delar. Fruktene, som er samansette av små
steinfrukter, vert gule når dei mognar.

Molteplanten veks over heile Noreg. Han er å finne i torvmark, på næringsfattig
myrjord, og i open skog. I Gudbrandsdalen veks han opp til 1400 m.o.h. På dei
høgste veksestadane er plantene ofte sterile.

Elles veks han rund heile den nordlege halvkula. For det meste finn ein molta
mellom 55°N og 78°N. I tillegg til Norden, veks han og i Baltikum, gjennom
Nord-Russland aust til Stillehavet. Små forekomstar er funne lenger sør, mellom
anna i Tysklan. Der kan han finnast i Weser- og Elbe-dalane. I Nord-Amerika veks
molte gjennom det meste av Alaska og Canada.

Molta er fylkesblomster i Finnmark. Nesseby kommune har ein molteplante i
kommunevåpenet Den finske 2 euro0mynten viser molte og molteblome.

Bæra vert mellom anna brukt til syltetøy og moltekrem. Dei kan òg brukast til å
laga likør av. Molte inneheld mykje C-vitamin. Molta har vore viktig for den
nordlegaste delen av Noreg. Difor er det forbod mot å plukke molte på annan
manns molteland. Dette gjeld i Finnmark, Troms og Nordland. Tidlegare var det
forbod mot å plukke moltekart over heile landet. Den lova vart vekkteka då det
ikkje ser ut som molteplanten tek skade av kartplukking, noko ein tidlegare
trudde.



https://nn.wikipedia.org/wiki/Metall

Metall er stoff som både er sterke og lette å forma, og som leier varme og
elektrisitet. Dei fleste metalla har stor tettleik og høge smeltepunkt, og er
ofte blanke og skinnande.

At metall har vore svært viktige for menneskja si utvikling, ser me i
metallnamna på tidsaldrar som jernalderen og bronsealderen.

Ei legering er ei blanding av ulike grunnstoff som oppfører seg som eit metall
og inneheld minst eitt, men gjerne fleire ulike, metalliske grunnstoff.

Innan kjemien er eit metall definert som eit grunnstoff som lett gjev frå seg
elektron og som dannar metallbindingar. Denne typen binding, der elektrona held
til i ei slags sky rundt kationa, gjev metalla dei viktige eigenskapane deira.

I periodesystemet er metalla skilde frå ikkje-metall med ei skrå linje frå bor
til polonium. Stoffa som ligg på denne linja er halvmetall medan stoffa nedanfor
og til venstre er metall. Sjølv om metalla utgjer størsteparten av den
periodiske tabellen, er dei ikkje vanlege å finna i naturen, særleg ikkje i rein
form.



https://nn.wikipedia.org/wiki/Medina

Medina (arabisk المدينة, al-Madīnah eller المدينة المنورة, al-Madīnah
al-Munawwarah) er ein by i Hejaz i Saudi-Arabia, og hovudstad i Al
Madinah-regionen i Saudi-Arabia. Her ligg Profetmoskeen (al-Masjid an-Nabawi),
som er gravplassen til den islamske profeten Muhammed, og han er den nest
heilagaste byen i islam etter Mekka. Medina ligg 340 km nord for Mekka og kring
190 km frå kysten av Raudehavet. Han ligg i den mest frodige delen av Hejaz, og
elvar i området flyt saman i dette området. Ei enorm slette strekkjer seg mot
sør. I 2006 hadde byen Medina kring 1,3 millionar innbyggjarar.

Medina er kjend for Profetmoskeen og som byen som gav tilflukt til profeten og
følgjesveinane hans. Medina var staden Muhammed drog etter si utferd frå Mekka
(hijrah). Han vart hovudstaden i det stadig veksande muslimske riket, først
under Muhammed, og så under dei første tre Rashidun-kalifane Abu Bakr, Umar og
Uthman. Medina var maktbasen til islam dei første hundreåra, der det tidlege
muslimske samfunnet utvikla seg. Her ligg dei tre eldste moskéane i verda,
nemleg Quba-moskeen, Nabawi-moskeen, og Qiblatayn-moskeen («to qibla-moskeen»).
Muslimane at dei kronologisk siste suraene i Koranen vart openberra for profeten
i Medina. Muhammed vart gravlagd i Medina, under Den grøne kuppelen, og det same
vart dei to første Rashidun-kalifane, Abu Bakr og Umar, som vart gravlagde ved
sidan av han i det som vert kalla profethuset.

På grunn av den religiøse politikken til den saudiarabiske staten, og uro for at
historiske stader skal verte eit fokus for tilbeding, har mange av dei
historiske islamske byggverka i Medina blitt øydelagd sidan saudiarabarane tok
over makta i området. Som for Mekka, har ikkje ikkje-muslimar løyve til å gå inn
i den heilage kjernen av Medina eller sentrum, men forbodet gjeld ikkje heile
byen.

Det arabiske ordet al-Madīnah (المدينة) tyder berre «byen». Alternative namn er
al-Madīnah an-Nabawīyah (المدينة النبوية) eller Madīna-tu an-Nabī, «byen til
profeten», eller al-Madīnatu 'l-Munawwarah (arabisk المدينة المنورة «den
opplyste byen»).

Før islam kom til staden vart byen kalla Yathrib (يثرب). Ordet Yathrib er
nedskrive i suren al-Ahzab i Koranen. Byen vert òg kalla Taiba (طيبة).

Den religiøse statusen til Medina kjem av Proefetmoskeen. Grava til profeten
Muhammed vart seinare ein del av moskéen då han vart utvida av omajade-kalifen
Al-Walid I. Fjellet Uhud er eit fjell nord for Medina som var åstad for det
andre slaget mellom muslimske styrkar og styrkar frå Mekka.

Den første moskeen som vart bygd i tida til Muhammed ligg òg i Medina og vert
kalla Quba-moskeen. Han vart øydelagd av eit lynnedslag, truleg kring 850, og
gravene vart nesten gløymd. I 892 vart staden rydda, gravene vart funnen att og
ein fin moské vart bygd opp att. Denne vart øydelagd av ein brann i 1257 og bygd
opp att kort tid etter. Han vart restaurert av Qaitbay, ein egyptisk herskar, i
1487.

Masjid al-Qiblatain er ein annan moské som er historisk viktig for muslimar. Det
er her profeten endra retninga for bøna (qibla) frå Jerusalem til Mekka i følgje
sunni-hadithar.

Gravene til Fatimah (dotter til Muhammed) og Hasan (barnebarnet til Muhammed),
ved sidan av moskéen ved Jannat al-Baqi, og Abu Bakr (den første kalifen og far
til kona til Muhammed, Aisha), og Umar (Umar ibn Al-Khattab), den andre kalifen,
låg òg her. Moskeen er datert attende til tida til Muhammed, men har to gonger
brend ned og bygd opp att.

Som Mekka har berre muslimar løyve til å kome inn i delar av byen Medina, men
haramen (området lukka for ikkje-muslimar) i Medina er mykje mindre enn det
tilsvarande området i Mekka, og mange anlegg i utkanten av Medina er opne for
ikkje-muslimar, medan heile Mekka-området er lukka for ikkje-muslimar. Mange
muslimar vitjar dei mange moskeane i begge byane under sin umrah (den andre
pilegrimsreisa etter hajj). Hundretusenvis av muslimar kjem til Medina kvart år
for å vitje grava til profeten. Al-Baqi' er ein viktig gravplass i Medina der
fleire av familiemedlemmane til Muhammed, kalifar og lærde ligg gravlagd.

På 300-talet byrja arabiske stammer å kome til området frå Jemen, og det var tre
viktige jødiske stammer som var busett i byen på 600-talet: Banu Qaynuqa, Banu
Qurayza og Banu Nadir. Ibn Khordadbeh skreiv seinare at medan persarane styrte
over Hejaz, tente Banu Qurayza som skatteinnsalmararfor sjahen.

Situasjonen endra seg då to nye arabiske stammer kalla frå Banu Aus (eller Banu
'Aws) og Banu Khazraj frå Jemen. Først var desse stammene allierte med dei
jødiske herskarane, men seinare gjorde dei opprør og vart sjølvstendige. Mot
slutten av 400-talet, mista dei jødiske herskarane kontrollen over byen til Banu
Aus og Banu Khazraj. Jewish Encyclopedia skriv at «ved å hente inn støtte frå
utsida og massakrere dei viktigaste jødane under ein middag», fekk Banu Aus og
Banu Khazraj omsider makta i Medina.

Den tidlege muslimske historikaren Ibn Ishaq fortel om ein førislamsk konflikt
mellom den siste jemenittiske kongen av Himjar og innbyggjarane i Yathrib. Då
kongen passerte oasen, tok innbyggjarane livet av sonen hans, og den
jemenittiske herskaren truga med å utslette folket og hogge ned palmane. I
følgje Ibn Ishaq vart han stoppa frå å gjere dette av to rabbinarar frå Banu
Qurayza-stamma, som bad kongen spare oasen fordi det var staden der «ein profet
frå Quraysh skal kome her med tida, og det vil vere heimen og kvilestaden hans.»
Den jemenittiske kongen øydela derfor ikkje byen og konverterte til jødedom. Han
tok rabbiane med seg og i Mekka skal dei ha vedteke Ka'ba som eit tempel bygd av
Abraham og rådde kongen «til å gjere det folket i Mekka gjorde, gå i ring rundt
tempelet, æra det, barbere hovudet og oppføre seg audmjukt til han hadde forlate
området.» Då dei prøvde å vende om Jemen, fortel Ibn Ishaq, demonstrerte
rabbiane for dei lokale innbyggjarane eit mirakel der dei kom uskadd ut av ein
eld og jemenittane aksepterte jødedomen.

Til slutt vart Banu Aus og Banu Khazraj fiendar og under Muhammed sin hijra
(emigrasjon) til Medina i år 622/1 e.h., hadde dei sloss i 120 år og var svorne
fiendar av kvarandre. Banu Nadir og Banu Qurayza var allierte med Aus, medan
Banu Qaynuqa tok Khazraj si side. Dei utkjempa i alt fire krigar.

Det siste og blodigaste slaget deira var slaget ved Bu'ath som vart utkjempa eit
par år før Muhammed kom. Slaget endte uavgjort og feiden heldt fram. Abd-Allah
ibn Ubayy, høvdingen til Khazraj, hadde nekta å ta del i slaget, noko som gav
han eit rykte om rettkjensle og fred. Før Muhammed kom var han dem est
respekterte innbyggjaren i Yathrib. For å løyse den pågåande feiden møtte uroa
innbyggjarar frå byen Muhammed i løyndom i Aqaba, og inviterte han og
følgjesveinane hans til Yathrib, der han kunne fungere som meklar mellom dei to
fraksjonane.

I 622 evt./1 AH kom Muhammed og kring 70 følgjesveinar frå Mekka til Yathrib.
Dette omforma det religiøse og politiske landskapet i byen fullstendig. Den
langvarige striden mellom Aus og Khazraj vart dempa då mange av frå dei to
arabiske stamme og somme lokale jødar konverterte til islam. Muhammed vart valt
som leiar i byen. Folka frå Yathrib som konverterte til islam vart kalla ansar
(«vernarane» eller «hjelparane»).

I følgje Ibn Ishaq, signerte dei lokale heidenske, arabiske stammene, dei
muslimske følgjesveinane frå Mekka, dei lokale muslimane (ansar) og den jødiske
folkesetnaden i området ein avtale, kalla Medinakonstitusjonen, der alle partar
skulle samarbeide under Muhammed. Dokumentet er omstridd, og mange vestlege
historikarar meiner at avtalen var ei samling av forskjellige avtalar, dei
fleste munnlege, medan andre forskarar, både muslimske og vestlege, hevdar at
teksten, om det var eit enkelt dokument eller fleire, kan han vore den eldste
islamske teksten som finst.

I dei ti åra etter hijra, var Medina basen Muhammed og den muslimske hæren hans
nytta til å gå til åtak, og bli angripen, og det var frå her han marsjerte mot
Mekka, og gjekk til kamp mot byen i 629 evt./8 AH. Etter dette, trass i at
Muhammed kom frå Mekka og at heilagdomen kaba ligg her, vendte Muhammed attende
til Medina, som i fleire år vart verande den viktigaste byen i islam og
hovudstaden i det tidlege kalifatet.

Yathrib fekk namnet Medina frå Madinat al-Nabi («Byen til profeten» på arabisk)
til ære for Muhammed, som døydde der. Lucien Gubbay har føreslått at det òg kan
kome frå arameiske ordet Medinta, som dei jødiske innbyggjarane kan ha kalla
byen.)

Under dei første tre kalifane, Abu Bakr, Umar og Uthman, var Medina hovudstaden
i det raskt veksande muslimske riket. Under perioden til Uthman, den tredje
kalifen, gjekk ei gruppe arabarar frå Egypt, som var misnøgd med dei politiske
avgjerslene hans, til åtak på Medina i 656 evt./35 AH og tok livet av han i sin
eigen heim. Ali, den fjerde kalifen, flytta hovudstaden i kalifatet frå Medina
til Kufa i Irak. Etter det vart Medina mindre viktig, og fekk meir religiøs enn
politisk makt.

Etter oppdelinga av kalifatet kom byen under forskjellige herskarar, inkludert
mamelukkanes i Kairo på 1200-talet og til slutt Det osmanske riket i 1517.

På byrjinga av 1900-talet, under fyrste verdskrigen, var Medina åstad for ein av
dei lengste kringsetjingane i historia. Medina høyrte då til det tyrkiske
osmanske riket. Hashemitt-klanen styrte lokalt som sharif eller emir av Mekka.
Fakhri Pasha var den osmanske guvernøren i Medina. Ali bin Hussein, sharifen av
Mekka og leiaren for den hashemittiske klanen, gjorde opprør mot kalifen i
Konstantinopel (Istanbul) og støtta Storbritannia. Byen Medina vart kringsett av
styrkane til sharifen og Fakhri Pasha heldt ut omleiringa av Medina frå 1916 til
10. januar 1919. Han nekta å overgje seg og helt ut enno 72 dagar etter
våpenkvilen i Moudros, før han vart arrestert av sine eigne menn. I vente av
plyndringa og øydeleggjinga som følgde, fekk Fakhri Pasha sendt bort heilage
leivningar frå Medina til Istanbul.

I 1920 skildra britane Medina som «mykje meir sjølvforsørgande enn Mekka.» Etter
fyrste verdskrigen vart den hashemittiske Sayyid Hussein bin Ali utnemnd til
konge av eit sjølvstendig Hejaz. Kort tid etter, i 1924, vart han slått av Ibn
Saud, som innlemma Medina og heile Hejaz i det moderne kongedømet Saudi-Arabia.

Den historiske byen forma ein oval. Han vr omgjeven av ein kraftig bymur datert
til 1100-talet. Muren var kring 10-13 m høg, med tårn på sidene. Ei borg stod på
ei klippe. Av dei fire portane var særleg Bab-al-Salam, eller den egyptiske
porten, kjend for venleiken sin. Utafor bymurane var det forstader med låge hus,
hagar og plantasjar i vest og sør. Desse forstadane hadde òg murar og portar.
Nesten heile den historiske byen har blitt øydelagd i saudiarabisk tid. Den
gjenoppbygde byen ligg rundt den kraftig utvida Profetmoskeen.

Jordsmonnet kring Medina består hovudsakleg av basalt, medan åsane, særleg sør
for byen, er vulkansk oske som er datert til paleozoikum.

I 1256 vart Medina truga av ein lavastraum frå det siste utbrotet til Harrat
Rahat.

Medina har eit varmt ørkenklima (Köppen si klimaklassifisering BWh). Somrane er
særs heite med dagtemperaturar normalt kring 40 °C og nattemperaturar kring
28 °C. Temperaturar over 45 °C er ikkje uvanlege mellom juni og september.
Vintrane er milde med temperaturar frå 12 °C om natta til 24 °C om dagen. Det er
særs lite nedbør og det meste kjem mellom november og mai.



https://nn.wikipedia.org/wiki/Krosstog

Krosstoga eller Krossferdene er historisk ein serie felttog av religiøs karakter
som fann stad frå 1095 til 1291, dei fleste godkjende av paven for den
romersk-katolske kyrkja. Det opphavlege målet var å tryggja kristen kontroll
over Det heilage landet og Jerusalem, som var under muslimsk kontroll, etter at
Austromarriket bad om hjelp til å stoppe den aukande makta til seljukane i
Anatolia. Krosstoga medførte store overgrep mot sivile - mot jødar, muslimar og
jamvel ortodokse kristne.

Ordet krosstog vert i dag òg ofte nytta om alle krigar som vert utkjempa av
religiøse årsaker eller der motsetnadene fell saman med religiøse skiljeliner,
spesielt om aggressive kristne kampanjar kring særskilde tema (krosstog mot
umoral), og stigmatiserande som karakteristikk særleg av det sterke kristne
engasjementet i samfunnsspørsmål. På engelsk, særleg amerikansk engelsk, nyttar
ein ordet (crusade) om nær sagt alle kampanjar (til dømes mot narkotika).

Krosstoga hadde store politiske, økonomiske og samfunnsmessige innverknader, og
nokre av dei har varte inn i vår tid. Som følgje av indre stridar mellom dei
kristne kongedøma og politiske stormaktene gjekk nokre av krosstoga bort frå dei
opphavlege måla, slik som det fjerde krosstoget, som førte til plyndringa av den
kristne Konstantinopel og oppdelinga av Austromarriket mellom Republikken
Venezia og krossfararane. Det sjette krosstoget var det første krosstoget utan
offisiell velsigning frå paven og gjorde at andre herskarar enn paven kunne
sette i gang eit krosstog.

Den muslimske inntreda i Det heilage landet starta med erobringa av Palestina på
600-talet. Dette førte ikkje til dei store endringane i pilegrimsferdene til dei
heilage kristne stadene eller gjekk utover tryggleiken til klostera og dei
kristne samfunna i Det heilage landet, og vesteuropearane var meir fokusert på
invasjonen til muslimane og andre fiendtlege ikkje-kristne som vikingane,
slavarane og madjarane enn tapet av den fjerntliggande byen Jerusalem. Den
aukande makta til muslimane i Midtausten auka derimot presset på det austlege
ortodokse Austromarriket.

Ein annan faktor som medverka til at vesteuropearane endra haldninga si mot
Austen kom i år 1009 då fatimidekalifen al-Hakim bi-Amr Allah gav ordre om å
øydeleggje Den heilage grav-kyrkja. I 1039 lét etterfølgjaren hans austromarane
byggje kyrkja opp att. Pilegrimar fekk lov å reise til Det heilage landet både
før og etter kyrkja vart bygd opp att, men i ein periode vart pilegrimane tatt
til fange og nokre medlemmer av prestestanden vart avretta. Dei muslimske
erobrarane forstod etter kvart at rikdomen til Jerusalem kom med pilegrimane og
avrettinga av pilegrimane gav seg. Skaden var derimot alt gjort og
valdshandlingane til seljuk-tyrkarane var delvis årsaka til uroa som gav liv til
Krosstoga.

Opphavet til Krosstoga ligg i utviklinga av Vest-Europa tidlegare i
mellomalderen, i tillegg til nedgangstidene i Austromarriket i aust, som førte
til ei ny bølgje av åtak frå tyrkiske muslimar. Då Det karolingiske riket braut
saman på 800-talet, kombinert med relativt stabile grenser innan Europa etter
kristninga av vikingane, slavarane og ungararane, hadde ein store hærar som no
brukte krigslysta til å kjempe mot kvarandre og terrorisere den lokale
folkesetnaden. Kyrkja prøvde å stoppe valden med rørsla Gudsfreden, som hadde
ein viss effekt, men dei profesjonelle soldatane søkte ein måte å få utløp for
dugleiken sin, og for store delar av adelskapen vart ønsket om å utvide områda
sine mindre og mindre. Eit unntak var Reconquista i Spania og Portugal, der
iberiske riddarar og leigesoldatar i Europa fekk kjempe mot dei islamske
maurarane, som hadde overtatt store delar av Den iberiske halvøya dei to
føregåande hundreåra.

I 1063 gav pave Alexander II velsigninga si til dei iberiske kristne i krigen
deira mot muslimane, og gav dei som fall i krigen både ein paveleg
standardvelsigning (vexillum sancti Petri) og avlat. Då dei austromerske
keisarane, som no var truga av seljukkane, bad om hjelp, var vesteuropearane
meir enn klar til kamp. Dette skjedde i 1074 då keisar Mikael VII bad pave
Gregorius VII om hjelp og i 1095 frå keisar Alexios I Komnenos til pave Urban
II.

Krosstoga var delvis eit utløp for den intense religiøse gudsfrykta som steig
opp seint på 1000-talet hos meinigmannen. Ein krossfarar vart, etter å ha uttalt
eit høgtidleg løfte, krossa av handa til paven eller den pavelege legaten, og
vart så rekna for «ein soldat av Kyrkja». Dette kom delvis av Investiturstriden,
som starta rundt 1075 og som framleis eksisterte under det første krosstoget.
Sidan begge sidene av Investiturstriden prøvde å få ålmenta på si side vart
folket personleg engasjert i denne dramatisk religiøse striden. Dette førte til
ei auka gudsfrykt og ein generell auke i religionsinteressa hos folket. Dette
vart ytterlegare forsterka av religiøs propaganda som forfekta Rettferdig krig
for å ta tilbake Det heilage landet—som inkluderte Jerusalem (der Jesus døydde,
stod opp att og steig til himmelen i følgje kristen tru) og Antiokia (den første
kristne byen)—frå muslimane. I tillegg var syndeforlating ein drivande faktor.
Dette gav ein kvar gudfryktig mann som hadde synda ein utveg frå den evige
pinsla i helvete. Det vart mykje debattert gjennom Krosstoga kva som eigentleg
var meint med «syndeforlating». Dei fleste meinte at når dei hadde tatt
Jerusalem ville dei gå rett til himmelen når dei døydde. Det er derimot mykje
diskutert kva paven eigentleg lovde. Ein teori er at ein måtte døy for Jerusalem
for at syndeforlatinga skulle gjelde, som ligg nærare det pave Urban II sa i
talane sine. Dette tydde at om krossfararane klarte å gjenerobre Jerusalem, så
ville ikkje dei overlevande få syndeforlating. Ein annan teori var at om ein
nådde Jerusalem, så ville ein verte tilgjeve for syndene ein hadde gjort før
Krosstoget. Derfor kunne ein framleis hamne i helvete for synder som vart gjort
i etterkant.

Den utløysande faktoren for det første krosstoget var Alexios I si bøn til pave
Urban II om leigesoldatar til å hjelpe han mot muslimane som erobra fleire av
landområda til Austromarriket. Austromarane tapte slaget ved Manzikert i 1071,
og dette førte til at dei tapte heile Litleasia (det moderne Tyrkia), bortsett
frå kystområda. Sjølv om det hadde vore mislykka forsøk på forsoning etter det
store skismet mellom den katolske kyrkja i vest og den ortodokse kyrkja i aust,
håpte Alexios I på positivt svar frå Urban II og fekk det, sjølv om det vart i
større omfang og mindre hjelpsamt enn han hadde venta.

Då det første krosstoget byrja i 1095 hadde dei kristne fyrstane nord i Iberia
kjempa seg ut av fjella i Galicia og Asturias, Baskarland og Navarre med aukande
suksess i om lag hundre år. Fallet til den mauriske byen Toledo i Kongedømet
León i 1085 var ein stor siger, men vendepunktet var Reconquista som ikkje hadde
byrja enno. Splittinga til dei muslimske emirane var ein avgjerande faktor.

Sjølv om Reconquista var det tydelegaste dømet på europeisk motstand mot dei
muslimske erobringane, var det ikkje det einaste dømet. Den normanniske
eventyraren Robert Guiscard hadde erobra «tåa til Italia», Calabria, i 1057 og
forsvarte område på Sicilia som tradisjonelt hadde vore austromerske mot
muslimane. Sjøstatane Pisa, Genova og Catalonia kjempa alle aktivt mot islamske
høgborger på Mallorca og Sardinia, og frigjorde kysten av Italia og Catalonia
frå muslimske plyndringstokt. Mykje tidlegare hadde dei kristne områda i Syria,
Libanon, Palestina og Egypt med fleire, vorte erobra av muslimske arméar. Det å
miste område til ein religiøs fiende var eit viktig motiv for å svare på keisar
Alexios I si bøn om ein heilag krig for å forsvare kristendomen og ta tilbake
dei tapte landområda i Midtausten.

Pavedømet til pave Gregorius VII hadde kjempa for å overbevise dei som meinte at
heilag krig og det å utgyte blod for Herren var imot den kristne læra, og etter
ei strid tørn løyste han det med konseptet «rettferdig vald». Ei viktigare årsak
for paven var dei kristne pilegrimane som vart forfølgde i Det heilage landet.
St. Augustin av Hippo hadde rettferdiggjord bruken av makt i Kristus si teneste
i De civitate Dei og ein kristen «rettferdig krig» kunne styrke ein sterkt
ambisiøs leiar av Europa, som Gregorius såg seg sjølv som. Nordbuarane ville
verte forbunde til Roma og dei brysame riddarane fekk ta del i handlingar som
passa dei. Kyrkja sine tidlegare forsøk på å stoppe slik vald, som med konseptet
«Gudsfreden», hadde ikkje godt så bra som ho hadde håpa på. Sør for Roma viste
normannarane korleis slik oppspart «krigsenergi» kunne nyttast mot både arabarar
(på Sicilia) og austromarar (på fastlandet). Eit latinsk hegemoni i Levanten
ville gje pavedømet makt til å ta over det økumeniske patriarkat i
Konstantinopel, som hadde ført til det store skismet i 1054.

I austromarane sitt heimland hadde den austromerske keisaren vist svakheit med
det katastrofale nederlaget i slaget ved Manzikert i 1071, som reduserte Riket
sine asiatiske område til eit område vest i Anatolia og rundt Konstantinopel.
Eit sikkert teikn på den desperate situasjonen til austromarane var bøna om
hjelp frå Alexios I Comnenus til fienden sin, paven. Gregorius var derimot
opptatt med Investiturstriden og kunne ikkje kalla på den tysk-romerske
keisaren, og krosstoget tok derfor ikkje fatt på den tida.

Det første krosstoget utløyste ei bølgje av aukande kristen gudsfrykt og raseri
hos ålmenta som gjorde seg gjeldande i krossfararane sin massakre av jødane
gjennom Europa, i tillegg til dei valdelege handlingane mot dei «skismatiske»
ortodokse kristne i aust. Under dei mange åtaka på jødane prøvde lokale biskopar
og kristne å verne jødane mot hordane som raste forbi. Jødane fekk ofte søke
tilflukt i kyrkjer og andre kristne bygg, men hordane braut seg likevel inn og
tok livet av dei.

På 1200-talet førte ikkje Krosstoga til den same gløden i ålmenta og etter Akko
fall for siste gong i 1291 og dei oksitanske katarane vart utrydda under
albigenesarkrosstoget, var ikkje krossfararidealet lenger like stort på grunn av
pavedømet sine politiske og territoriale åtak i det katolske Europa.

Den siste krossfararordenen av riddarar som eigde landområde var Maltesar- eller
Johanittarordenen. Etter Akko fall for siste gong, tok dei kontroll over øya
Rhodos og på 1500-tale vart dei drivne bort til Malta, før dei vart fjerna for
godt av Napoleon Bonaparte i 1798.

Tradisjonelt vert det rekna for å vere ni krosstog på 1000- til 1200-talet, i
tillegg til fleire mindre tokt som fann stad samtidig og som ikkje har fått eit
nummer. Det var fleire «mindre» krosstog gjennom denne perioden, ikkje berre i
Palestina, men òg på Den iberiske halvøya og i Sentral-Europa mot muslimar,
kristne kjettarar, paven sine personlege fiendar eller andre mektige monarkar.
Slike «krosstog» haldt fram til 1500-talet og renessansen og reformasjonen, då
det politiske og religiøse miljøet i Europa endra seg stort frå slik det var i
mellomalderen.

I mars 1095 under Rådet i Piacenza bad ambassadørar sendt av den austromerske
keisaren Alexios I om hjelp til å forsvare riket sitt mot seljuk-tyrkarane.
Seinare same året, ved Rådet i Clermont, kalla pave Urban II til seg alle
kristne for å gå til krig mot tyrkarane og lovde at dei som døydde ville få
forlating for alle syndene sine. Krossfararhærane klarte å slå to store tyrkiske
styrkar ved Dorylaeum og Antiokia, før dei marsjerte til Jerusalem med berre ein
brøkdel av den opphavlege styrken. Brutaliteten var stor, inkludert omfattande
kannibalisme under omleiringa av Maarat i 1098. I 1099, under omleiringa av
Jerusalem tok krossfararane byen i eit stormåtak og massakrerte innbyggjarane,
som var vanleg på denne tida i byar der innbyggjarane hadde gjort motstand. Som
følgje av det første krosstoget vart det oppretta fleire mindre
Krossfararstatar, mest kjend Kongedømet Jerusalem.

Etter ein relativt fredeleg periode der kristne og muslimar levde side om side i
Det heilage landet, erobra muslimane byen Edessa. Fleire predikantar ropte på
eit nytt krosstog, særleg Bernard av Clairvaux. Franske og sørtyske arméar under
kongane Ludvig VII og Konrad III marsjerte til Jerusalem i 1147, men klarte
ikkje å vinne nokre avgjerande sigrar og erobra Damaskus, som då var ein
sjølvstendig by som ikkje var underlagt Nur ad-Din enno, hovudfienden til
krossfararane. På den andre sida av Middelhavet hadde det andre krosstoget stor
suksess då ei gruppe nordeuropeiske krossfararar stoppa i Portugal og i lag med
portugisarane tok tilbake Lisboa frå muslimane i 1147. I 1150 hadde kongane av
Frankrike og Tyskland reist heim igjen utan resultat. St. Bernard av Clairvaux,
som i preikane sine hadde oppmuntra til det andre krosstoget, var oppskaka av
den feilretta valden og nedslaktinga dei jødiske folkesetnadane i Rheinland.
Nordtyskarar og danskar gjekk til åtak på vendarane i 1147 under det vendiske
krosstoget, som òg vart mislykka.

I 1187 tok Saladin, sultanen av Egypt, tilbake Jerusalem etter slaget ved
Hattin. Pave Gregorius VIII kalla saman til eit krosstog, som vart leia av
fleire av dei viktigaste leiarane i Europa: Filip II av Frankrike, Rikard I av
England (òg kjend som Rikard Løvehjarta) og Fredrik I av Det tysk-romerske
riket. Fredrik drukna i Kilikia i 1190 og etterlet ein ustabil allianse mellom
engelsk- og franskmennene. Før han kom til Det heilage landet erobra Rikard øya
Kypros frå austromarane i 1191. Kypros fungerte som krossfararane sin base i
hundreåra som følgde og var eit vesteuropeisk område fram til Det osmanske riket
erobra øya frå Republikken Venezia i 1571. Filip reiste heim i 1191 etter at
krossfararane hadde gjenerobra Akko frå muslimane. Krossfararhæren gjekk sørover
langs kysten av Middelhavet. Dei slo muslimane nær Arsuf, gjenerobra hamnebyen
Jaffa og hadde Jerusalem i syne. Rikard trudde derimot ikkje han ville klare å
halde Jerusalem om dei erobra han og mesteparten av krossfararane reiste tilbake
til Europa og krosstoget enda utan at Jerusalem vart tatt. Rikard oppretta ein
våpenkvileavtale med Saladin og reiste heim året. Avtalen gjorde at pilegrimar
frå Europa kunne reiste til Det heilage landet (Jerusalem), sjølv om han
framleis var under islamsk kontroll.

På veg heim kantra skipet til Rikard og han enda opp i Austerrike der fienden
hans, hertug Leopold tok han til fange. Hertugen leverte Rikar til keisar Henrik
VI, som haldt kongen som gissel. I 1197 følte Henrik seg klar for eit krosstog,
men døydde same året av malaria. Rikard I døydde under kampar i Europa og reiste
aldri tilbake til Det heilage landet. Det tredje krosstoget vert stundom kalla
«Kongekrosstoget».

Det fjerde krosstoget vart sett i gang i 1202 av pave Innocens III med
intensjonen om å invadere Det heilage landet gjennom Egypt. Fordi krossfararane
mangla midlar til å betale for leige av flåten og provianten dei hadde fått av
Republikken Venezia fekk dogenEnrico Dandolo krossfararane til å gjenerobre byen
Zara (Zadar) som betaling. Sidan dei etter kvart mangla proviantar og
leigeperioden for fartøya var i ferd med å gå ut, valde leiarane å gå til
Konstantinopel, der dei prøvde å setje inn ein austromar i eksil på trona. Etter
ei rekkje misforståingar og utbrot av vald, plyndra krossfararane byen i 1204.
Dette vert ofte sett på som det endelege brotet i Det store skismet mellom
ortodoks kristendom og den romersk-katolske kyrkja.

Albigensarkrosstoget starta i 1209 for å fjerne dei kjetterske katarane frå
Oksitania (den sørlege delen av dagens Frankrike). Det var ein fleire tiår lang
kamp som hadde like mykje å gjere med Nord-Frankrike sitt ønske om å ekspandere
sørover som det hadde med kjetteri å gjere. Til slutt vart både katarane og det
sjølvstendige Sør-Frankrike utrydda.

Barnekrosstoget var ei rekkje, kanskje oppdikta eller mistolka hendingar i 1212.
Soga fortel at den gamle folkelege entusiasmen for krosstoga blussa opp igjen
hos born i Frankrike og Tyskland. Dette tolka pave Innocens III som ei
irettesetjing frå himmelen av dei uverdige foreldra til borna. Leiaren av den
franske hæren, Stefan, førte 30 000 born. Leiaren av den tyske hæren, Nikolas,
førte 7 000 born. Ingen av borna kom seg fram til Det heilage landet. Dei vart
anten lovd gratis skyss og seld som slavar i Egypt og Nord-Afrika, døydde i
skipsforlis i Middelhavet, reiste heim att, slo seg ned langs ruta til Jerusalem
eller døydde av svolt på reisa.

Med prosesjonar, bøner og preiker prøvde Kyrkja å starte eit nytt krosstoget og
det fjerde rådet i Lateran (1215) formulerte ein plan for å ta tilbake Det
heilage landet. I den første fasen slo ein krossfararhær frå Ungarn og
Austerrike seg saman med styrkane til kongen av Jerusalem og fyrsten av Antiokia
for å ta tilbake Jerusalem. I den andre fasen klarte krossfarar på utruleg vis å
erobra Damietta i Egypt i 1219, men etter at pavelegaten Pelagio insisterte drog
dei vidare til eit dumdristig åtak på Kairo i juli 1221. Krossfararane snudde om
då forsyningane deira gjekk tom. Sultan Al-Kamil av Egypt gjorde så eit kraftig
åtak på nattestid og påførte krossfararane store tap og til slutt overgav heile
hæren seg. Al-Kamil gjorde avtale om ein åtte år lang fredsavtale med Europa.

Keisar Fredrik II hadde fleire gonger svor at han skulle leggje ut på eit
krosstog, men levde ikkje opp til ordet sitt og for dette vart han bannlyst av
pave Gregorius IX i 1228. Han reiste ikkje desto mindre frå Brindisi og gjekk i
land i Palestina, og gjennom diplomati oppnådde han uventa resultat. Jerusalem,
Nasaret og Betlehem vart gjeve over til krossfararane i ein periode på ti år.

Pavedømet sine interesser gjennom tempelherrane førte t il ein konflikt med
Egypt i 1243 og året etter vart ein styrke frå Khwarezmid-imperiet samla saman
av Egypt og Jerusalem vart storma. Krossfararane vart trekt ut i kamp ved La
Forbie i Gaza. Krossfararhæren og dei beduinske leigesoldatane deira var langt
færre enn baibararstyrken til Khwarezmid-imperiet og vart totalt knust i løpet
av 48 timar. Slaget vert av mange historikarar rekna som dødsstøytet for
Kongedømet Outremer. Tapet av Jerusalem førte ikkje til det same sinne i Europa
som tapet i 1187 hadde gjort, men Ludvig IX av Frankrike organiserte eit
krosstog mot Egypt frå 1248 til 1254, og la ut frå den nye hamna Aigues-Mortes i
Sør-Frankrike. Krosstoget var mislykka og Ludvig haldt seg stort sett ved hoffet
til krossfararstaten i Akka. I løpet av dette krosstoget fann òg
Gjetarkrosstoget stad i 1251.

Det åttande krosstoget vart organisert av Ludvig IX i 1270, igjen med
utgangspunkt Aigues-Mortes. Den opphavlege planen var å hjelpe restane av
krossfararstatane i Syria. Krosstoget vart derimot avleidd til Tunis, der Ludvig
var i to månader før han døydde. For dette vart Ludvig seinare kanonisert (byen
St. Louis i Missouri i USA er kalla opp etter han). Det åttande krosstoget vert
stundom rekna som det sjuande om det femte og sjette krosstoget vert rekna som
eitt og same krosstog. Det niande krosstoget vert stundom òg rekna som ein del
av det åttande.

Den framtidige Edvard I av England la ut på ein annan ekspedisjon i 1271 etter å
ha reist saman med Ludvig i det åttande krosstoget. Han oppnådde ikkje stort i
Syria og etter ein våkenkvileavtale trekte han seg tilbake året etter.

I dei siste åra deira då dei var truga av dei egyptiske mamelukkane kvilte håpet
til krossfararane på ein fransk-mongolsk allianse. Ein trudde at Mongolane
støtta kristendommen og dei franske fyrstane hjelpte mongolane med invasjonane
deira av Midtausten ved fleire høve. Sjølv om mongolane kom seg så langt sør som
til Damaskus i desse felttoga, klarte ikkje krossfararane å koordinere dette med
åtak frå vest og tapte slag som slaget ved Ain Jalut i 1260. Mamalukkane nådde
til slutt målet sitt med å reinse Midtausten for dei vantru franskmennene. Etter
at Antiokia (1268), Tripoli(1289) og Akka (1291) var tapt vart dei kristne som
ikkje hadde forlate desse byane anten massakrert eller gjort til slavar og dei
siste spora etter kristen styre på det syriske fastlandet forsvann.

Det siste frankiske området var øya Ruad, tre kilometer utanfor kysten av Syria,
som var okkupert i fleire år av tempelherrane, men ho vart til slutt tapt til
mamelukkane i omleiringa av Ruad 26. september 1302.

Krosstoga i Austersjøområdet og i Sentral-Europa var forsøk på av (hovudsakleg
tyske) kristne på å undertvinge og omvende folk i desse områda til kristendomen.
Desse krosstoga varte frå 1100-talet, samstundes med det andre krosstoget, til
1500-talet.

Samstundes med det andre krosstoget kjempa saksarar og danskar mot polabiske
slavarar i det vendiske krosstoget i 1147. På 1200-talet kjempa den tyske
riddarordenen, leia av tyskarar, polakkar og pommeranarar mot gamalprøysarane
under det prøyssiske krosstoget.

Mellom 1232 og 1234 var det eit krosstog mot stedingarar. Dette krosstoget var
spesielt, fordi stedingarane verken var heidningar eller kjettarar, men
katolikkar. Dei var frie frisiske bønder som motsette seg forsøk frå greven av
Oldenburg og erkebiskopen av Bremen-Hamburg på å ta frå dei fridomen.
Erkebiskopen bannlyste dei og pave Gregorius IX erklærte eit krosstog i 1232.
Stedingarane vart slått i 1234.

I 1259 herja mongolar leia av Burundai og Nogai Khan fyrstedøma Halytsj-Voljnia,
Litauen og Polen. Etter dette prøvde pave Aleksander IV å opprette eit krosstog
mot den blå horden, men mislukkast.

På 1300-talet slo khan Tokhtamysh saman dei blå og kvite hordane og danna den
gyldne horden. Det kan sjå ut til at den gyldne horden byrja å få meir makt, men
i 1389 gjorde Tokhtamysh ei katastrofal avgjerd då han gjekk til krig mot den
tidlegare meisteren sin, den store Tamerlane. Tamerlane sine hordar plyndra
omkring det sørlege Russland og lamma økonomien til den gyldne horden og viska
rett og slett bort forsvarsverka deira i desse landområda.

Etter å ha tapt krigen vart Tokhtamysh så fjerna frå trona av khan Temur Kutlugh
og emir Edigu, støtta av Tamerlane. Då Tokhtamysh bad Vytautas den store om
støtte for å ta tilbake horden, samla Vytautas saman ein stor hær som inkluderte
litauarar, rutenarar, russarar, mongolar, moldovarar, polakkar, rumenarar og
tyske riddarar.

I 1398 drog den enorme hæren frå Moldavia og erobra dei sørlege steppene heilt
til elva Dnepr og den nordlege Krimhalvøya. Inspirert av den store suksessen
deira erklærte Vytauta eit krosstog mot tatarane med støtte frå pave Boniface
IX. Så i 1399 reiste hæren til Vytautas igjen mot horden. Hæren hans møtte
horden ved elva Vorskla, like innanfor Litauen.

Sjølv om den litauiske hæren var utstyrt med kanoner, klarte dei ikkje stå i
åtaket bakfrå av Edigu sin reservestyrke. Vytautas klarte så vidt å rømme i
live. Mange fyrstar av slekta hans, kanskje så mange som 20, mista livet (som
Stefan Musat, fyrsten Moldavia og to av brørne hans, medan ein fjerde vart hardt
skada) og dei sigrande tatarane omleira Kiev. Samstundes døydde Temur Kutlugh av
skadane han fekk i slaget, og Tokhtamysh vart myrda av ein av sine eigne menn.

For å slå tilbake det ekspanderande Osmanske riket vart det utført fleire
krosstog på 1400-talet. Dei mest kjende av desse er:

Det aragonesiske krosstoget vart sett i stand av pave Martin IV mot kongen av
Aragón, Peter III den store, i 1284 og 1285.

Alexandriakrosstoget i oktober 1365 var eit mindre sjøbasert krosstog mot den
muslimske byen Alexandria leia av Peter I av Kypros. Motivasjonen hans var like
mykje kommersiell som religiøs og han hadde berre begrensa suksess.

Husittarkrosstoget, òg kalla husittarkrigane eller «bøhmarkrigane», var militære
handlingar mot tihengjarane til Jan Hus i Böhmen i perioden 1420 til om lag
1434. Husittarkrigane var truleg den første krigen i Europa der bruken av
handhalde kruttvåpen som muskettar var ein avgjerande faktor. Taborittar-delen
av husittarkrigarane var i hovudsak eit infanteri som slo mange større hærar med
armerte riddarar, og etter kvart gjorde dette at fleire gjekk over til denne
måten å krige på. Krigen enda utan sigerherrar.

Det svenske krosstoget i Finland i mellomalderen har tradisjonelt vorte delt inn
i tre «krosstog»: Det første svenske krosstoget rundt 1155, det andre svenske
krosstoget rundt 1249 og det tredje svenske krosstoget i 1293.

Det første svenske krosstoget er stort sett segnaktig, og i følgje dei fleste
historikarar i dag, fann det aldri stad slik som det vert skildra i segnene og
resulterte heller ikkje i band mellom Finland og Sverige. Det vart hovudsakleg
funne på seint på 1200-talet for å datere det svenske styret i Finland lenger
bak i tid. Ingen historiske data har overlevd til å skildre det andre
krosstoget, men det fann truleg stad og enda med ei erobring av det sørvestlege
Finland. Det tredje var mot Novgorod og er grundig dokumentert av begge sider i
konflikten.

Mange kristne (anten i form av tru eller ved samfunnspolitisk status) gjennom
historia har distansert seg frå konseptet om væpna krosstog i religionen sitt
namn. Til støtte for dette synet viser dei til at Gud i følgje Bibelen ikkje har
gjeve kristne rett til å tvinge trua si eller levesettet sitt på andre, men i
staden vise Jesus sin kjærleik for mennesket i samsvar med kjærleiken og
tilgjevinga dei har fått av Gud. Følgjene av krosstoga vart dermed hemmande for
spreiinga av kristendommen.

Vestleg og austleg historiografi viser forskjellige syn på krosstoga,
hovudsakleg fordi «krosstog» påkallar svært forskjellige assosiasjonar som
«krosstog» som ein tapper kamp for ei god sak, og «krosstog» som eit uttrykk for
barbari og aggresjon. Desse motståande syna er ikkje noko nytt sidan kristne i
alle tider har kjempa med forholdet mellom militær aktivitet og den kristne læra
om å «elske fiendane sine» og «vende det andre kinnet til». Av desse årsakene
var krosstoga eit kontroversielt tema sjølv medan dei pågjekk.

Vestlege kjelder omtalar både heltemot, tru og ære (særleg i litteratur om
riddarar i romantikken), men òg om brutale gjerningar. Ortodokse kristne og
islamske krønikeskrivarar fortel historier om barbarisk hjarteløyse og
brutalitet, sjølv om den første islamske historia om krosstoga først vart skrive
i 1899. Før den arabiske nasjonalismen voks fram på 1900-talet var krosstoga så
godt som ukjende i den islamske verda.

Landa i Sentral-Europa, trass i at dei høyrte til vestleg kristendom, var dei
som var mest skeptiske til ideen om krosstoga. Mange byar i Ungarn vart plyndra
av passerande krossfararar. Den polske fyrsten Leszek I den kvite nekta å delta
i eit krosstog (visstnok på grunn av dei ikkje hadde mjød i Palestina).

Krosstoga hadde ein forbigåande, men ikkje ugløymande innverknad på den islamske
verda. Historiografien om krosstoga i Midtausten er mindre utvikla samanlikna
med den i Vesten. Dei viktigaste muslimske kjeldene om denne tidsepoken er
krønikene til Ibn al-Athir og Ibn al-Qalanasi, som fortel om krigane med
krossfararane. Det arabiske ordet for krosstog, al-hurub a-salibiyya
(krosskrigane) er eit moderne uttrykk. Krønikarane refererer rett og slett til
konfliktane som krigane med fienden, t.d. frankarane ('al-ifranj').

Som muslimane ser òg dei austleg-ortodokse kristne på krosstoga som åtaka «frå
barbarane i vest», men har plyndringa av Konstantinopel i 1204 i sentrum. Mange
lekamar og kulturgjenstandar som vart stole frå Konstantinopel ligg framleis i
Vesten, i Vatikanet og andre stader. I dag pågår det ein krangel mellom
tyrkarane og grekarane om kven som har rettane til Markushestane føre fasaden
til Markusskyrkja i Venezia. Grekarane hevdar at frisene er ein del av gresk
kultur og identitet, på same måte som Parthenonskulpturane (Elgin Marbles),
medan tyrkarane argumenterer for at dei opphavleg stod i det som i dag er
Istanbul.

I Vest-Europa har krosstoga tradisjonelt vorte sett på som lekmannen sine
heltemodige eventyr, men den entusiasmen til dei store massane gjaldt stort sett
berre det første krosstoget, som svært frå av deira klasse kom tilbake frå. I
dag er den sarasenske fienden symbolisert ved Saladin, medan fienden hans,
Rikard Løvehjarte, er den erketypiske krossfararkongen i den engelskspråklege
verda. Fredrik Barbaraossa og Ludvig IX fyller dei same rollene i tysk og fransk
kultur.

Sjølv i krossfarartida så vart krosstoga og leiarane deira romantisert i
folkelitteraturen. «Chanson d'Antioche» vart ein chanson de geste som omhandla
det første krosstoget og «Rolandskvadet» omhandlar Karl den store og var direkte
påverka av dei pågåande krosstoga der ein gjekk så langt at ein byta ut
baskararane, som var fienden hans, med muslimar. Eit populært tema hos
trubadurane var riddaren som skulle vinne kjærleiken til kvinna si ved å dra
austover i krosstog.

På 1300-talet slo Godfred av Bouillon følgje med mellom anna Aleksander den
store då han vart innlemma som ein Dei ni heltane, som skulle uttrykket det
riddarlege idealet fram til 1500-talet. Seinare vart meir autentiske historier
populære hos folket gjennom romantikken og romanane til Sir Walter Scott tidleg
på 1800-talet. Ein kan finne symbol på krosstoga sjølv i krimkrigen, der
Storbritannia og Frankrike var allierte med det muslimske Osmanske riket, og i
den første verdskrigen, særleg Allenby si erobring av Jerusalem i 1917.

I Spania er folkefortejlinga om krosstoga overgått av dei spanske historiene om
Reconquista. El Cid er ein sentral figur i desse sogene.

Den viktigaste rolla til kvinnene i Vesten under krosstoga var å ta seg av
heimane, og stundom òg lena, medan mennene var borte. Det mest kjende dømet er
Adela av Blois, kona til Stefan av Blois som skriv brev til kona si, som styrte
godset hans, medan han var på krosstog. Breva har delvis overlevd til i dag.
Mennene kunne reise til Det heilage landet utan å uroe seg om heimane sine fordi
konene deira styrte eigedomane og familiane.

Sjølv om dei fleste kvinnene støtta krosstoga heimefrå, valde enkelte kvinner å
ta krossen sjølv og dra på krosstog. Aristokratiske kvinner som vart med på
krosstoga oppdaga at dei fekk nye posisjonar med autoritet som dei ikkje hadde i
Vesten. Eleanor av Aquitaine, den rike dronninga av Frankrike og kona til Ludvig
VII, tok krossen frå St. Bernard av Clairvaux på påskesøndag i 1145 for å reise
saman med mannen sin. Ei anna kvinne som fekk stor politsk makt i Austen var
Melisende av Jerusalem, som etter lova fekk arverettane til krona då mannen
hennar døydde. Som Eleanor, førte aldri Melisende troppar i kamp, men ho deltok
i diplomatiske handlingar. Barnebarnet Sibylla av Jerusalem var ikkje like
heldig og valet av ektemann viste seg å verte avgjerande. Det andre giftarmålet
hennar med Guy av Lusignan gjorde han til konge etter at Baldwin IV døydde, med
katastrofale følgjer.

Dei permanente innbyggjarane i krossfararstatane kom vanlegvis ugifte frå
Europa. Svært mange gifte kvinner frå Puglia i Sør-Italia, der levevilkåra ofte
var harde, oppfordra unge kvinner til å reise til Palestina for å sjå seg om
etter ektemenn der.

Den mest kontroversielle rolla til kvinner i krosstoga var dei som deltok i
kamphandlingar. Men når ein analyserer kjeldene som omhandlar dette må ein vere
forsiktig. Sogene om kvinner i kamp kjem hovudsakleg frå muslimske historikarar
med mål om å framstille dei kristne kvinnene som barbariske og gudlause ved at
dei myrda og drap. Kristne soger omtalar berre kvinner som måtte kjempe i
nødverge for å verne om leirane sine eller sitt eige liv.



https://nn.wikipedia.org/wiki/Kjemi

Kjemi er tradisjonelt definert som læra om stoffa og forholdet mellom stoffa,
det vil seia om korleis stoffa reagerer med kvarandre og ordnar seg i forhold
til kvarandre. Med grunnlag i nyare teoriar kan også kjemi uttrykkast som læra
om elektron og overføring av elektron.

Kjemi vert ofte inndelt i to hovudkategoriar: Organisk og uorganisk kjemi, der
førstnemnde er læra om karbonsambindingar, medan sistnemnde tek for seg resten
av kjemifaget. Ein kan òg dela faget inn i andre kategoriar som fysikalsk kjemi,
teoretisk kjemi, miljøkjemi og analytisk kjemi

Kjemi utvikla seg frå alkymi. På 1700-talet utvikla kjemien seg til ein vitskap.
På denne tida vart oksygen oppdaga. Seinare voks det fram ulike retningar, til
dømes organisk og uorganisk kjemi.

Grunnstoffa er sentrale i kjemifaget; det er uavhengige stoff som ikkje kan
omformast i seg sjølve. Desse vert samanfatta i det periodiske systemet.

Eit grunnstoff er ei samling av like atom, med eit bestemt protontal i kjernen
og eit like stort elektrontal rundt kjernen. Dette talet kallar me atomnummer
til grunnstoffet. I det periodiske systemet finn me ei oversikt over alle
grunnstoffa, organisert etter atomnummer.

Som eit døme kan me ta hydrogen, det enklaste grunnstoffet. Det har kjemisk
symbol H og atomummer 1, men nøytrontalet kan vera 0 (vanleg hydrogen), 1
(deuterium) eller 2 (tritium).

Eit grunnstoff vert sjeldan funne åleine i naturen; dei er som oftast i
sambindingar med andre grunnstoff. Motdøme er til dømes oksygen, som kan finnast
i to allotrope former: oksygengass og ozongass, men også desse er kjemiske
sambindingar, då dei inneheld respektive to og tre oksygenatom, og ikkje eit
enkelt eit.

Kjemiske sambindingar er gruppert i tre kategoriar — molekyl, salt og metall —
som kvar for seg er karakterisert ved ein bindingstype: Elektronparbinding,
ionebinding og metallbinding. Desse bindingane kallast med eit samleord
intramolekylære bindingar, det vil seie bindingar mellom atoma i sambindinga.

Døme på kjemiske sambindingar er molekyl som metan (CH4), karbondioksid (CO2) og
vatn (H2O), salt som natriumklorid (NaCl), kaliumsulfat (K2SO4) og
magnesiumoksid (MgO) og metall som platina (Pt), wolfram (W) og tinn (Sn).

Organiske sambindingar er det store fleirtalet av karbonsambindingar, berre med
unntak av karbondioksid (CO2), hydrogencyanid (HCN), og liknande stoff.
Uorganiske sambindingar er på si side alle sambindingar som ikkje er organiske.

Intermolekylære bindingar er bindingar mellom ulike kjemiske sambindingar. Blant
desse har me mellom anna hydrogenbindinga og dipol-dipol-bindinga.

Kjemiske stoff reagerer med kvarandre, og me får danna nye kjemiske stoff. Døme
er at hydrogengass og oksygengass reagerer, og me får vatn, eller at organiske
sambindingar i veden vert forbrent i vedomnen under nærvær av oksygengass. Dette
er kjemiske reaksjonar

Av vanlege reaksjonstypar har me redoksreaksjonar og syre-base-reaksjonar.
Oppløysingsreaksjonar vert også nemnde, men dette er ikkje eigentlege
reaksjonar, men endringar av intermolekylære bindingar (forholdet mellom ulike
sambindingar endrar seg).

I kvardagslivet gjer ein seg stadig nytte av kjemiske reaksjonar, til dømes i
forbrenning, matlaging, endring av utsjånad (sminking, hårfarging og -fjerning)
og vaskemiddel.



https://nn.wikipedia.org/wiki/Irak

Irak er eit land i Midt-Austen, sørvest i Asia. Det omfattar det eldgamle
Mesopotamiaområdet der elvane Eufrat og Tigris møtest. Landet har grenser til
Saudi-Arabia og Kuwait i sør, Jordan i vest, Syria i nordvest, Tyrkia i nord, og
Iran i aust.

Dagens Irak blei til som eit britisk mandatområdet etter den første verdskrigen,
og fekk sjølvstende i 1932. Det nye landet opplevde mykje politisk uro fram til
Ba'ath-partiet, leidd av Saddam Hussein, tok makta i 1968. Han styrte landet med
jernhand og leidde det inn i to krigar, krigen mellom Iran og Irak som varte frå
1980 til 1988, og invasjonen av Kuwait i 1991, som førte til Golfkrigen og
internasjonale sanksjonar mot landet, som førde til at
hundretusenvis[treng kjelde] av irakarar døydde av svolt, sjukdom og andre
humanitære årsaker. Dette regimet fall etter at amerikanske styrkar invaderte
landet i 2003. I 2005 hadde det sitt første demokratiske val, sjølv om ein stor
del av sunnimuslimane i landet boikotta valet.

I Irak finn ein nokre av dei høgaste temperaturane i verda, og særleg dei
vestlege ørkenområda har eit barskt klima. Den steikande varmen kjem i tillegg
til ein nordvestleg vind, kalla shamal, som ofte fører til støvete forhold.
Fjellområda i nordaust (Kurdistan) har litt lågare temperaturar, og ein kan få
snø i desse områda og Nord-Irak om vinteren. Vinteren i sør er derimot mild.

Det meste av landet har ørken eller steppeklima med mindre enn 200 mm kvart år.
Bagdad har ein årleg nedbørsnormal på 140 mm. Berre i dei nordlege områda, og i
Kurdistanfjella får ein litt meir nedbør. Frå mai til september er det så godt
som heilt tørt, og den våtaste tida på året er desember til mars. Smeltande snø
i fjellområda i Tyrkia, Iran og Kurdistan kan gje flaum i elvene Tigris og
Eufrat seint på våren eller tidleg på sommaren.



https://nn.wikipedia.org/wiki/Hiv/aids

HIV står for Human Immunodeficiency Virus (humant immunsviktvirus) og er eit
retrovirus i slekta lentivirus. Utan behandling vil HIV-infeksjon vanlegvis føre
til sjukdomstilstanden AIDS (Acquired Immuno Deficiency Syndrome/tileigna
immunsviktsyndrom), som er ein tilstand med monaleg nedsatt immunforsvar. Om
ikkje lenge, er AIDS truleg den epidemien som har drepe flest menneske i
historisk tid.

AIDS vart først omtala i juni 1981, men ein meiner at HIV oppstod for 50-75 år
sidan i Vest- eller Sentral-Afrika. Eit HIV-liknande virus som kan vera
forløparen til HIV, er funne hos grønapar. Medan viruset fanst hos apar, utvikla
det seg slik at det kunne smitte menneske og spreidde seg deretter raskt.

Viruset infiserer CD4-cellene (T-hjelparane, CD4-T-lymfocyttane), som er ein
svært viktig celletype i immunforsvaret. CD4-cella gjer kort sagt at det blir
auka mengde (oppformering) av dei typane B- og T-lymfocyttar som motarbeider
virustypar som dei oppdagar har infisert celler i kroppen. Dei «dirigerer» altså
innsatsen til immunforsvaret.

Like etter infeksjonen, får ein visse symptom, men desse varierer mykje. Dei kan
likne på dei ein får ved influensa eller hjernehinnebetennelse. Deretter følgjer
ein fase der det kan synast som ein har vorte frisk, den klinisk latente fasen.
Her blir CD4-cellene gradvis drepe. Til slutt vil kroppen miste kontrollen,
immunforsvaret er så svakt at ein kallar tilstanden aids.

Det er få som døyr av AIDS i seg sjølv, men andre sjukdommar får lettare
overtaket når ein har svekka immunforsvar, og det er som oftast desse ein døyr
av. Alle infeksjonar kan medføre ein stor risiko når kroppen har nådd
AIDS-fasen. Særleg er det mange dødsfall pga. tuberkulose (TB) i enkelte område
av verda (t.d. Afrika), sidan ca. 1/3 av folka på jorda er smitta med
tuberkulosebakterien. Utan aids er det 10% fare for at ein TB-smitta person blir
sjuk i løpet av livet, med AIDS er det same fare for at han blir sjuk i løpet av
eitt år.

Den klinisk latente fasen kan variere i lengde. Hos vaksne er han i gjennomsnitt
rundt 10 år, hos ungar mykje kortare. Ein kan også merke seg at viruset berre
spreier seg når CD4-cellene deler seg, og dette skjer berre når ein har ein
annan infeksjon i tillegg (i Afrika t.d. malaria). Tilleggsinfeksjon gjer altså
at ein raskare utviklar AIDS.

Ein har i nokre få tilfelle sett at menneske som har vorte eksponert for
hiv-smitte mange gonger, likevel ikkje har vorte sjuke. Denne resistensen vart
først observert hos afrikanske prostituerte, og kjem truleg av ein mutasjon som
gjer at HIV ikkje klarer å feste seg til CD4-cella og trengje inn i ho.

Det finst enno ingen vaksine mot AIDS. HIV muterer ofte, slik at det finst i
svært mange variantar. Dette gjer det vanskeleg å laga ein effektiv vaksine.
Organisasjonen AVAC samlar og held oversikt over forskningsarbeidet på
AIDS-vaksine.

Ved seksuell omgang bør alltid kondom nyttast for å unngå smitte. Blod som skal
brukast i blodoverføring, må testast på førehand. Eingongssprøyter er nyttige
for å unngå smitte via sprøytespissar. For å unngå smitte frå mor til barn under
svangerskap, finst det medikament som kan redusere faren. Dersom amming
unngåast, bør ein vera klar over at morsmjølk også inneheld svært mange viktige
næringsstoff og element som er viktige for immunforsvaret til ungen. I mange
land er det derfor farlegare for ungen å ikkje amme enn å amme frå ei HIV-smitta
mor.

Ein kan ikkje bli kvitt HIV-smitten, men antiviral behandling kan gjera at ein
blir mykje seinare sjuk eller overlever (dvs. døyr av andre årsaker).
Medikamenta som blir brukt, hindrar på ulike måtar spreiinga av viruset i eigen
kropp. Det blir brukt fleire typar medikament samtidig, dette hindrar
resistensutvikling og aukar sjansen for overleving.

Problematisk både i forhold til førebygging og behandling, er at mange ikkje
veit at dei er smitta eller ikkje ønskjer å veta om dei er det. Ein viktig årsak
til dette er stigma. HIV-test blir gjort gjennom ein blodprøve. Det tar litt tid
etter infeksjonen (ca. tre månader) før HIV-smitten kan påvisast.



https://nn.wikipedia.org/wiki/Hest

Hest (Equus caballus) er eit hovdyr som vert bruka av menneske trekkdyr, ridedyr
og til mat.

Tidlegare hadde hesten ein viktig plass i landbruket, men traktorar har stort
sett tatt over for nyttearbeidet, og hesten vert i dag mest brukt i tevlingar
eller til fritidsaktivitetar. Hesteeigarar som tener pengar på hestar driv enten
med konkurransesport som trav eller galopp, eller dei handlar med hestar.

Dei aller fleste hestar lever i fangenskap, men på enkelte stader finst det frie
hestar. Villhestane på Island går saman med tamhestar som hestebønder slepper ut
på beite over vinteren. Mustangane i Nord-Amerika er freda. Det finst tre
heilnorske hesterasar; fjordingen, lyngshesten og dølahesten.

Ordet «hest» kjem av norrønt hestr. Andre ord for hest er «gamp» og «øyk».
Hodyret vert kalla «hoppe» eller «merr», og hanndyret vert kalla «hingst». Ein
kastrert hingst er ein «vallak». Små hestar blir kalla ponni. Ein hest som er
under eit år gamle kallar ein føl eller fole.

Hesten er eit pattedyr som høyrer til dyregruppa upartåa hovdyr (Perissodactyla)
saman med flodhestar og tapirar. Hesten går inn under hestefamilien (Equidae)
saman med esel og sebra.

Ei hoppe går drektig i rundt 11 månader. Hestane er planteetarar, og i vill
tilstand et hestar store delar av døgnet. Dei har liten magesekk, men lange
tarmar som kan melte cellulose.

Håret hesten har frå hovudet og ned mot ryggen vert kalla man. Augene til hesten
er plassert på sidene av hovudet, noko som gir han god oversikt så han kan
oppdage farar som truar. I vill tilstand er hestane flokkdyr som kan vandre
langt på leiting etter beite. Eit nyfødd føl har lange bein for å kunne fylgje
flokken sjølv når det er heilt lite.

Dei fleste hestar har gangartane skritt, trav og galopp. Nokre, som
islandshesten, har i tillegg tølt og passgang. I skrittgang flyttar hesten på
eit bein om gangen. Trav er ein gangart der beina flyttar seg diagonalt, det vil
seie høgre framfot og venstre bakfot samstundes og omvendt. Galopp er den
raskaste gangarten.

På grunn av evolusjon og målretta avl, finst det i dag ei mengd hesterasar med
ulike eigenskapar. Den største er shirehesten og den minste er falabellaen.

Sjukdomar som er mest vanleg på hestar er kolikk, «forfangenheit»(laminitt) og
krysslamming.



https://nn.wikipedia.org/wiki/Gammelnorsk/gammalnorsk

Norrønt eller oldnordisk er språket som vart brukt i Noreg, på Island og dei
andre norrøne busetjingane i Nordsjøområdet i tida frå om lag 700 til om lag
midten på 1300-talet.

Namnet oldnordisk kjem av at ein ei tid tenkte at norrønt var opphavet til alle
dei nordiske språka. Dette fann ein seinare ut ikkje var tilfellet då
opphavsspråket er urnordisk, medan norrønt er det felles vestnordiske språket
som har utvikla seg til norsk, færøysk, islandsk og norn.

Det var ikkje noko klart skilje mellom desse ulike dialektane, og fram til
1200-talet såg ein på dei som det same språket; dansk eller dǫnsk tunga. Dei som
snakka dette språket kunne òg lett samtala med talarar av andre germanske språk,
som gammalengelsk, gammalsaksisk og andre nedertyske språk.

Frå seint på 1100-talet kjem det til syne merkbare skilnader mellom språket i
Noreg og på Island og dersom ein har bruk for å skilja mellom desse snakkar ein
om gammalnorsk og gammalislandsk. I eldre språkbruk nytta ein i Noreg ofte ordet
gammalnorsk for språket i heile det norrøne språkområdet, men denne tydinga har
no gått av bruk.

Dei islandske sogene er skrivne på norrønt. Språkleg vert perioden delt inn i
eldre norrøn tid (700–1150) og yngre norrøn tid (1150–1350).

Ein skreiv først språket med runer, eigne norrøne bokstavar med opphav i det
latinske alfabetet eller i andre olditaliske alfabet. Det uendra latinske
alfabetet kom til Noreg på 1000-talet. Dette tok etter kvart over, og runeskrift
gjekk or bruk.

På 1800-talet vart det utvikla ein normalisert skrivemåte (ortografi) for
norrønt språk. Det er denne som stort sett er brukt i innføringsbøker og
ordbøker. Den normaliserte skrivemåten nyttar det latinske alfabetet utan c, q,
w, x og å, men med dei tre ekstra teikna þ, ð og ǫ («o med kvist»). Ein aksent ´
over ein bokstav angir lang vokal. Dei opphavlege handskriftene utviser stor
variasjon i ortografien avhengig av geografisk og tidsmessig opphav.

Teksten nedanfor er frå Egilssoga. Versjonen er frå eit manuskript frå
1200-talet.

Morfologien av norrøne substantiv er sette saman av fire kasus (nominativ,
akkusativ, genitiv, og dativ) og to tal (singularis og pluralis). Verba er
bøygde i numerus og person etter subjektet, og etter ulike tider og modi.



