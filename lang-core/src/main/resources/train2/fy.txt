https://fy.wikipedia.org/wiki/Diamond_Kitty

Diamond Kitty, echte namme: Sujay Marie Gutierrez (2 maart 1985), is in
Amerikaansk neakenmodel, stripper en pornografysk aktrise.

Diamond Kitty is hikke en tein yn Miami, yn 'e steat Floarida, as lid fan 'e
grutte Kubaanske mienskip dêre. Har mem komt oarspronklik út it plak El Malecón,
op Kuba, wylst har heit fan Sisyljaansk komôf wie. Hja waard lykwols grutbrocht
troch har mem en har styfheit, mei wa't har mem al troude doe't se noch fan
Diamond Kitty yn ferwachting wie.

Yn 2011 brocht Diamond Kitty út dat se de healsuster is fan Shy Love, in oare
Amerikaanske pornostjer, dy't de dochter is fan har heit en in Portorikaanske
frou. Neffens eigen sizzen wist se fan it bestean fan har healsuster ôf, mar
metten hja inoar pas doe't Shy Love yn Floarida kaam te studearjen; Shy Love wie
doedestiden 16 jier en Diamond Kitty 10 jier.

Diamond Kitty makke har debút yn in pornografyske film yn 2008 en hat sûnt yn
mear as 60 pornofilms spile, foar labels as Digital Playground, Jules Jordan
Video, New Sensations, Penthouse en Digital Sin.



https://fy.wikipedia.org/wiki/Ariella_Ferrera

Ariella Ferrera (15 jannewaris 1979), is in Kolombiaansk-Amerikaansk
neakenmodel, stripper en pornografysk aktrise, dy't berne is yn 'e stêd
Medellín, yn Kolombia, mar opgroeid is yn Chicago, yn 'e Amerikaanske steat
Illinois. Se hat ek wol ûnder de artystenamme Elle Ferrera wurke.

Ferrera ferhuze mei har heit en mem nei Chicago ta doe't se fiif jier wie.
Neffens eigen sizzen wie se yn har bernejierren in earsten wyldkat. Nei it
ôfrûnjen fan har oplieding wurke se in oantal jierren as toskhygiëniste foar't
se ferfear nei Mission Viejo, yn 'e steat Kalifornje, ûnder de reek fan Los
Angeles. Dêr makke se yn 2009, doe't se tritich jier wie, har debút yn in
pornografyske film. Sûnt hat se yn hundert films spile, foar labels as Brazzers,
Mile High, Pulse Distribution, Girlfriends Films en Digital Playground. Yn 2011
sleepte se in nominaasje foar in AVN Award yn 'e wacht. Neffens har eigen
opjefte is se 1.70 m, mei in gewicht fan 52 kg, en hâldt se fan fytsen,
kampearjen, swimmen, hurddraven en it meitsjen fan lange kuiertochten yn 'e
frije natoer.



https://fy.wikipedia.org/wiki/Diamond_Jackson

Diamond Jackson, echte namme Mela Dalton (5 july 1966), is in rêstend
Amerikaansk neakenmodel, stripper en pornografysk aktrise fan mingd
Afro-Amerikaansk-Yndiaansk komôf, dy't yn it begjin fan har karriêre ek wol
gebrûk makke fan 'e artystenammen Diamond en Diamond Cam. Neffens har offisjele
opjefte is se 1.70 m, mei in gewicht fan 55 kg. Se hat in
boarstfergruttingsoperaasje ûndergien en hat kupmaat 34DD. Neffens de
ynformaasje op har eigen webside hâldt se fan dûnsjen, út iten te gean,
reizgjen, snorkeljen, hynsteriden, fitnesstraining en it moetsjen fan nije
minsken.

Jackson is hikke en tein yn 'e steat Floarida. Oer har iere libben is net folle
bekend. Yn 2007, doe't se 41 jier wie, rekke se as in webcamgirl belutsen by de
Amerikaanske pornoyndustry, nei't se reägearre hie op in advertinsje yn in
krante. Datselde jiers noch makke se har debút yn in pornografyske film, en oant
se har yn 2012 út 'e pornoyndustry weromloek, spile se yn 33 films, û.m. foar
sokke foaroansteande labels as Jules Jordan Video, Elegant Angel, Pure Play
Media, West Coast Productions en Vivid Entertainment. Ek hat se in protte wurke
foar pornosites as Reality Kings, Brazzers en Naughty America.

Jackson is in goed foarbyld fan 'e âldere aktrises dy't sûnt likernôch 2000,
troch de tanimmende populariteit fan milfpornografy wurk fûn hawwe yn 'e
Amerikaanske pornoyndustry. Njonken har aktearwurk posearre se ek foar
neakenblêden lykas Score, en gie se troch mei te wurkjen as webcamstripper en
mei it jaan fan live-seksfoarstellings fia webcams yn 'e studio yn har eigen
hûs.



https://fy.wikipedia.org/wiki/Megan_Salinas

Megan Salinas (Edinburg (Teksas), 2 maart 1994), is in Amerikaansk neakenmodel,
fetysjmodel en pornografysk aktrise fan Meksikaansk etnysk komôf. Hja hat yn it
ferline ek wol gebrûk makke fan 'e artystenamme Mercedez Pequeño.

Salinas waard yn 1994 berne yn Edinburg, yn 'e steat Teksas (hoewol't guon
boarnen úthâlde dat se yn Houston berne is). Yn elts gefal groeide hja op yn 'e
Delling fan de Rio Grande, yn súdlik Teksas. Har earste baan hie se as kassiêre
yn in skouboarch.

Yn jannewaris 2013, doe't se achttjin jier wie, makke Salinas har debút yn in
pornografyske film. As pornoaktrise beheinde se har yn 't earstoan ta
masturbaasjesênes en lesbyske pornografy. Pas tsjin 'e ein fan 2013 begûn se ek
heteroseksueel wurk te dwaan.

Neffens de Internet Adult Film Database (IAFD) hat Salinas ûnderwilens (mids
2015) yn krapoan 35 pornofilms spile, û.m. foar labels as Red Light District en
Devil's Film, mar ek foar minder bekende studio's, wêrûnder Kick Ass Pictures,
Filly Films en Mile High Productions. Ek hat se in protte wurke foar pornosites
as Brazzers, Porn.com, Twistys, Mofos en Digital Desire. Dêrnjonken is Salinas
ek aktyf as neakenmodel foar fotoreportaazjes yn ferskate neakenblêden, en as
fetysjmodel foar bondaazjefideo's (fan it label FM Concepts) en -fotografy.

Megan Salinas is neffens har offisjele opjefte 1.60 m lang, mei in gewicht fan
45 kg en in natuerlike kupmaat 34D. Nei eigen sizzen hâldt hja fan it spyljen
fan Amerikaansk fuotbal en paintball.



https://fy.wikipedia.org/wiki/Ingelsk

It Ingelsk is in Angelsaksyske taal dy't heart ta de Noardwestgermaanske kloft
fan 'e Westgermaanske talen.

It Ingelsk is de meast brûkte taal fan de wrâld as alle memmetaalsprekkers en
twadde taallearders by-inoar opteld wurde (it Standertsineesk hat de measte
memmetaalsprekkers). By ynternasjonale kontakten meitsje minsken in soad gebrûkt
fan it Ingelsk, dat om dy reden in wrâldtaal neamd wurdt. Dat is mei te tankjen
oan it British Empire, dat om 1900 in fearnspart fan al it lân op de wrâld
besloech. Yn de kolony's fan Grut-Brittanje waard it Ingelsk as amtstaal
ynfierd. Nei de Twadde Wrâldkriich foel it eardere British Empire út elkoar. Yn
de sin fan "machtichste lân op ierde" kin de Feriene Steaten as in opfolger
sjoen wurde fan it British Empire, sadat it Ingelsk ek ûnder de nije wrâldmacht
in wichtige taal bliuwe soe.

Ingelsk is krekt as it Frysk in Noardwestgermaanske taal, mar de Angelsaksyske
talen hawwe harren op it eilân Grut-Brittanje oars ûntwikkele as de Fryske talen
op de fêste wal en de waadeilannen. Njonken de ynfloed fan dy isolaasje hat ek
de ynfloed fan lettere ynfallers de taal feroare. It Aldingelsk of Angelsaksysk,
dat oerlevere is fan de 8e iuw ôf, waard sa troch de ynfloed fan de Wytsings en
de Normandjers ta it Midingelsk. Troch de Ingelske Lûdferskowing ûntstie yn de
15e iuw it Nijingelsk, fierhinne op basis fan it dialekt fan 'e haadstêd Londen.

It Ingelsk wurdt as memmetaal sprutsen troch likernôch 375 miljoen minsken,
benammen yn Grut-Brittanje, Ierlân, Feriene Steaten, Kanada, Austraalje,
Nij-Seelân en súdlik Afrika. Troch de grutte ynfloed fan Grut-Brittanje en de
Feriene Steaten hat it Ingelsk ek in protte ynfloed yn oare parten fan de wrâld.
In spesjaal gefal hjirby is Yndia, dêr't it Ingelsk in offisjele bestjoerstaal
is, praat troch in grut part fan de befolking, mar dêr't it gjin memmetaal is.

13 persint fan de ynwenners fan de Europeeske Uny hat it Ingelsk as memmetaal
(Dútsk hat binnen de EU de measte memmetaalsprekkers). 38 persint fan de
ynwenners fan de EU hat it Ingelsk as frjemde taal leard. Dêrtroch kin 51
persint fan de boargers fan de EU Ingelsk prate.

De ISO 639 taalkoades foar it Ingelsk binne "en" en "eng". Om't it
Wikipedia-projekt meast, lykas wenst op it ynternet, de twaletterige koades
brûkt, wurdt de Ingelske Wikipedy oantsjut mei de koade "en:".



https://fy.wikipedia.org/wiki/Eva_Karera

Eva Karera, echte namme ûnbekend (6 maaie 1979), is in Belgysk fotomodel,
neakenmodel, stripper en pornografysk aktrise fan Waalsk komôf, wa har
artystenamme ek (mis)stavere wurdt as Eva Karrera, Eva Carrera of Eva Carera, en
dy't yn it ferline ek wol gebrûk makke hat fan 'e artystenammen Eva en Eva K.

Nei't se de middelbere skoalle ôfrûne hie, wenne Karera fjouwer jier yn Turkije,
dêr't se in p.r.-baan hie, en letter brocht se ek noch in jier yn Egypte troch,
dêr't se wurke as dûkynstruktrise. Nei't se yn Belgje weromkeard wie, iepene se
in eigen moadebûtyk. Dat late derta dat hja as fotomodel begûn te wurkjen, yn 't
earstoan inkeld foar de klean dy't yn har eigen winkel ferkocht waarden, mar
doe't se dêr súkses mei hie al rillegau ek foar oaren. Nei ferrin fan tiid begûn
ek te posearjen foar linzjerykatalogussen en noch wer letter sette se útein mei
neaken te posearjen foar manneblêden. Yn 2007, doe't se 28 jier wie, makke se
har debút yn in pornografyske film.

Sûnt hat se yn in stik as tachtich films spile, earst noch yn Jeropeeske
produksjes, benammentlik foar Frânske filmmakkers as Marc Dorsel, mar yn 2008
ferfear se nei de Feriene Steaten, dêr't se har nei wenjen sette yn Los Angeles,
yn 'e steat Kalifornje. Dêr wurke se foar sokke foaroansteande porno-labels as
Evil Angel, Diabolic Video, Wicked Pictures, New Sensations, Digital Sin, Sin
City en Jules Jordan Video. Ek wurket se in protte foar websiden as Brazzers,
Naughty America en Reality Kings. Fierders is Karera fan 2012 ôf aktyf as
feature dancer yn Amerikaanske stripklubs, en teffens wurket hja as escort.



https://fy.wikipedia.org/wiki/Frysk

It Frysk is de lânseigen taal dy't fan âlds sprutsen wurdt troch de
Westerlauwerske Friezen, yn it gebiet dat no rûchwei omfieme wurdt troch de
Nederlânske provinsje Fryslân. It hat dêr in offisjele status gelyk oan dy fan
it Nederlânsk. It Frysk heart ta de Noardwestgermaanske kloft fan 'e
Westgermaanske talen, en foarmet dêrbinnen de Fryske taalgroep mei it yn Dútslân
sprutsen Noardfrysk en Sealterfrysk. Yn akademyske fermiddens wurdt it Frysk
faak fan Westerlauwersk Frysk neamd, om it fan 'e oare Fryske talen te
ûnderskieden. Yn it bûtenlân sprekt men ornaris fan "Westfrysk", mar yn Nederlân
is dat de oantsjutting foar in Hollânsk dialekt mei in Frysk substraat, út 'e
Kop fan Noard-Hollân.

Mei sa'n 600.000 sprekkers is it Frysk fierwei de grutste fan 'e trije Fryske
talen, en foarmet it in middenmoater as men nei alle Jeropeeske talen sjocht.
Histoarysk is it Frysk fuortkommen út it Aldfrysk, dat him fia it Midfrysk ta it
Nijfrysk ûntwikkele hat. It moderne Frysk falt útinoar yn in fjouwertal grutte
dialekten dy't lykwols mar sa'n bytsje ferskille dat men suver better fan
taalfarianten sprekke kin. Dêrnjonken besteane ek noch fjouwer lytse, sterk
ôfwikende en tsjintwurdich slim yn har fuortbestean bedrige dialekten, dy't
sprutsen wurde op 'e Waadeilannen en yn it lang tige isolearre havenstedsje
Hylpen dy't wat yn archaiser dialect is as de oare dialecten fan Fryslan. De
Fryske standerttaal is lykwols fierhinne basearre op 'e beide grutte dialekten
fan it Klaaifrysk en it Wâldfrysk. Op 't heden wurdt it Frysk op almar mear
maatskiplike terreinen brûkt, en nettsjinsteande ûnheilsprofeten dy't al
withoelang om it hoartsje it tsjindiel foarsizze, liket it der net op dat it
foarearst útstjerre sil.

It Frysk heart ta de grutte Yndo-Jeropeeske taalfamylje, dy't bygelyks ek talen
as it Frânsk, Gryksk, Russysk, Perzysk en Hindy omfiemet. Mei û.m. it Deensk,
Noarsk en Sweedsk wurdt it ta de Germaanske talen rekkene, en dêrbinnen foarmet
it mei bygelyks it Dútsk, Nederlânsk en Jiddysk de Westgermaanske taalgroep. It
Frysk is lykwols nauwer besibbe oan it Ingelsk en it Skotsk, wêrmei't it de
Noardwestgermaanske talen foarmet. Dy falle dan wer útinoar yn 'e Angelsaksyske
talen en de Fryske talen.

Men wol wol hawwe dat it (Westerlauwersk) Frysk de taal is dy't it naust oan it
Ingelsk besibbe is, mar noch ôfsjoen fan it feit dat men dêrby foarbygiet oan 'e
oare Fryske talen en oan oare Angelsaksyske talen lykas it Skotsk, is dat al
lang net mear wier. Yn 'e Midsiuwen wiene it Aldfrysk en it Aldingelsk (of
Angelsaksysk) inoar yndie net wanlyk, mar troch de oanhâldende ynfloed fan
(ferskillende) oanbuorjende talen en oare omstannichheden binne it Ingelsk en it
Frysk troch de iuwen hinne sterk útinoar groeid. Ien fan 'e wichtichste
ferskillen is datoangeande de ûnbidige ynfloed dy't it Frânsk sûnt de
Normandyske Ynfaazje fan 1066 op it Ingelsk útoefene hat, wylst it Frysk,
benammen fan 'e sechstjinde iuw ôf, krekt in sterke Nederlânske ynfloed
ûndergien hat.

It (Westerlauwersk) Frysk is it naust besibbe oan 'e oare beide Fryske talen, it
Noardfrysk en it Sealterfrysk. It Noardfrysk wurdt sprutsen yn Noard-Fryslân,
oan 'e Noardseekust fan 'e Dútske dielsteat Sleeswyk-Holstein, krekt besuden de
Deenske grins. It Sealterfrysk wurdt yn 'e krite Sealterlân, tusken Aldenboarch,
Kloppenboarch en de Nederlânske grins sprutsen, yn 'e Dútske dielsteat
Nedersaksen. Dy taalfoarm is it iennichste noch libbene dialekt fan it Eastfrysk
(of Easterlauwersk Frysk), wêrfan't it taalgebiet yn earder tiid fan 'e Lauwers
oant de Wezer rûn. De trije Fryske talen binne lykwols al yn 'e Midsiuwen elk
har eigen paad gien, en binne no al lang net mear ûnderling fersteanber.

Ferlykje de folgjende wurden yn it Westerlauwersk Frysk, it Sealterfrysk, it
Noardfrysk fan it fêstelân (yn it Mooring-dialekt) en it Noardfrysk fan 'e
eilannen (yn it Fering-dialekt):

It Frysk wurdt sprutsen op it fêstelân fan 'e Nederlânske provinsje Fryslân,
útsein de Stellingwerven yn it súdeasten, eastlik Kollumerlân yn it noardeasten
en it Bilt, de âlde mûning fan 'e Middelsee, yn it noarden. Op 'e Waadeilannen
wurdt Frysk sprutsen op Skiermûntseach en de westlike en eastlike úteinen fan
Skylge, mar net op it Amelân of Flylân, en likemin yn 'e omkriten fan it doarp
Midslân, op 'e midden fan Skylge. Fierders sprekt men ek Frysk yn in lyts part
fan 'e provinsje Grinslân dat tsjin Fryslân oanleit, yn 'e trijehoeke dy't
bestiet út 'e plakken Mearum, De Wylp en De Grinzer Pein.

Behalven Frysk wurde yn 'e provinsje Fryslân ek ferskate net-Fryske streektalen
sprutsen, dy't yndield wurde kinne yn twa kategoryen. Yn it foarste plak binne
der de Nedersaksyske dialekten, dy't lânseigen binne yn 'e súdeastlike râne fan
'e provinsje. It Stellingwerfsk is dêrfan it grutst en bekendst, mar fierders
wurdt yn eastlik Kollumerlân in foarm fan Westerkertiersk sprutsen dy't wol
betitele wurdt as Kollumerlânsk, wylst it doarp Kollumerpomp syn eigen dialekt
hat, it Pompstersk. Dêrnjonken binne der dan noch de Hollânske dialekten,
wêrfan't it no útstoarne Flylânsk as Westfrysk klassifisearre wurde kin, wylst
it Midslânsk, Amelânsk, Biltsk en Stedsk mei-inoar de Hollânsk-Fryske
mingdialekten foarmje. De Stedske dialekten hiene foarhinne in tige hege
maatskiplike status, mar binne sûnt de ein fan 'e njoggentjinde iuw op har
retoer. Sadwaande, en troch it ferfarren fan in protte Frysktaligen fan it
plattelân nei de stêd, hat it Frysk yn 'e tweintichste iuw ek wer foet oan 'e
grûn krigen yn 'e Fryske stêden, dêr't it earder frijwol net mear brûkt waard.

Foar it ûntstean fan it Frysk moat der yn it gebiet dat no Fryslân foarmet, in
oare taal sprutsen wêze, mooglik troch de oarspronklike bewenners fan dizze
kontreien, foar't de Germanen dêr't de Friezen fan ôfstamje harren hjirre nei
wenjen setten. Dy taal wurdt wol oantsjut as Pre-Frysk, mar de taalkundigen
binne it der net oer iens oft der fan dy substraattaal yn it hjoeddeiske Frysk
noch spoaren werom te finen binne.

Tsjin 'e trêde iuw begûn him út it Noardwestgermaansk fan 'e Friezen in eigen
taal te ûntwikkeljen. It ierste stadium dêrfan, doe't it noch in dialekt wie,
wurdt wol it Proto-Frysk of primityf Frysk neamd. Dizze taalfoarm is inkeld
bewarre bleaun yn koarte, isolearre en fragmintaryske rune-ynskriften, dy't faak
dreech oersetber en foar mearderlei útlis fetber binne. In bettere boarne lykje
sadwaande âlde plaknammen te wêzen, dy't earst sûnt 700 lûdsferskynsels sjen
litte dy't ûnderskiedend binne foar it Frysk. Dêrom ornearret men yn 'e regel
dat der pas om dy tiid hinne in as sadanich werkenbere Fryske taal ûntstien is.

Fan 'e sânde oant de santjinde iuw hat it Frysk oanhâldend terrein priisjaan
moatten oan it Hollânsk en it Nedersaksysk. Sûnt de santjinde iuw is it Fryske
taalgebiet yn Nederlân lykwols min ofte mear gelyk bleaun. De lettere skiednis
fan 'e Fryske taal wurdt ornaris opdield yn trije tiidrekken, nammentlik dy fan
it Aldfrysk (1150-1550), it Midfrysk (1550-1820) en it Nijfrysk (1820-hjoed).
Guon taalkundigen beskôgje it Midfrysk lykwols net as in aparte perioade mar
diele it by it Nijfrysk yn.

De Aldfryske perioade begûn eins daliks nei it ûntstean fan it Frysk yn 'e sânde
iuw, mar om't it mar oerlevere is fan likernôch 1150 ôf, wurdt dat jier gauris
as begjin oanholden. Yn dizze snuorje kamen yn it Frysk noch namfallen foar en
wie der ûnderskie tusken de manlike en froulike grammatikale geslachten.

De âldste oerlevere Fryske tekst wie lang in fragmintaryske psalmoersetting út
'e ein fan 'e tolfde iuw, mar yn 2015 waard yn in fierders Latynsktalich
manuskript in koarte notysje yn it Aldfrysk ûntdutsen, besteande út 'e wurden
Lesa mi, helpe mi ("Ferlos my, help my"), dy't datearret út 'e perioade
1100-1125. Alle oare oerlevere teksten, benammentlik rjochtshânskriften, binne
fan 'e trettjinde iuw of letter. De measten datearje út 'e fjirtjinde en
fyftjinde iuw, want tusken 1300 en 1500 belibbe it Frysk in grutte bloeitiid as
skriuwtaal. It waard brûkt yn alle fasetten fan it bestjoer yn Fryslân, en wie
sa wichtich, dat al om 1485 hinne it earste drukte boek yn it Frysk ferskynde,
de Alde Druk fan it Fryske Lânrjocht. Dat is foar sa'n lytse taal tige seldsum,
mei't de boekdrukkeunst amper 35 jier earder útfûn wie.

Om 1500 hinne kaam oan 'e bloeitiid fan it Frysk lykwols abrupt in ein. Foar in
grut part wie dat in gefolch fan 'e machtsoername troch Albrecht fan Saksen, yn
1498, dy't it Frysk as bestjoerstaal ferfong troch it Hollânsk en yn 'e jierren
dêrnei in grut tal útlânske amtners oanloek. It Frysk waard weromkrongen nei it
plattelân, dêr't it, relatyf isolearre fan it Hollânsk troch de minne ferbinings
fan dy tiid, as sprektaal fan frijwol de hiele befolking fuortlibbe. De ein fan
'e Aldfryske perioade, dy't ornaris om 1550 hinne lein wurdt, kin lykslein wurde
mei dizze weromfal fan skriuw- ta sprektaal.

It begjin fan 'e Midfryske perioade (1550-1820) foel rûchwei gear mei it begjin
fan 'e Tachtichjierrige Oarloch (1568) en it ûntstean fan 'e Republyk fan de
Feriene Provinsjes (1585). Hoewol't der dus in nije snuorje fan frijheid
oanbriek, krige it Frysk syn posysje fan foar 1498 net werom. Dat hie alles te
krijen mei de opkomst fan Hollân as it oerhearskjende part fan 'e Republyk en
fan it Hollânsk as de dominante taal yn bestjoerlike, juridyske en religieuze
oangelegenheden. Benammen it ferskinen fan 'e Steatefertaling (de troch de
Steaten-Generaal autorisearre oersetting fan 'e Bibel), yn 1637, wie in mylpeal
foar de ynfloed en fersprieding fan it Hollânsk, en hie jammerdearlike gefolgen
foar de status en wurdskat fan it Frysk en oare minderheidstalen en dialekten yn
'e Republyk. Ek de Universiteit fan Frjentsjer, de tsjerke as ynstitút, it
ûnderwiis en letter de parse hawwe neat bydroegen oan it behâld fan it Frysk.

Yn it Midfryske tiidrek waard der sadwaande ek hast neat yn it Frysk skreaun,
behalven sprekwurdesamlings en it wurk fan guon gelegenheidsdichters. De grutte
útsûndering op dy regel wie Gysbert Japiks (1603-1666), in skoalmaster en
foarsjonger út Boalsert, en ien fan 'e grutste skriuwers en dichters dy't it
Frysk ea fuortbrocht hat. Mei syn dichtwurk, oersettings, brieven en benammen
mei syn postúm yn 1668 ferskynde Friesche Rymlerye lei hy de grûnslach foar de
moderne Fryske literatuer en stavering.

Nei Gysbert Japiks syn dea duorre it oant it begjin fan 'e njoggentjinde iuw
foar't syn oanset in ferfolch krige. Dat foel gear mei it begjin fan 'e
Nijfryske perioade, dat ornaris om 1820 hinne pleatst wurdt, om't him doe de
saneamde nijere brekking, in tige wichtige taalkundige fernijing, yn it Frysk
oppenearre. Fierwei it wichtichst ûnder de Fryske skriuwers en dichters fan 'e
earste helte fan 'e njoggentjinde iuw wiene de bruorren Halbertsma: Joast Hiddes
Halbertsma (1789-1869), minnistysk dûmny te Boalsert en nei 1822 te Dimter, en
Eeltsje Hiddes Halbertsma (1797-1858), dokter te Grou. De trêde broer, Tsjalling
Hiddes Halbertsma (1792-1852), dy't bûterkeapman te Grou wie, stie wat de
literêre ynhâld fan syn wurk oanbelange yn it skaad fan syn bruorren, mar syn
folkslektuer foel der wakker yn by de gewoane man. It samle wurk fan 'e bruorren
Halbertsma waard yn 1822 útjûn as in boekje fan 36 siden, yn in oplaach fan
twahûndert eksimplaren, ûnder de titel De Lapekoer fen Gabe Skroor. De twadde
printinge, út 1829, hie 237 siden en de trêde, út 1834, hast 500. Dêrnei waarden
oanfollings apart publisearre yn 1836, 1840, 1845 en 1858. Letter waard al it
wurk fan 'e Halbertsma's sammele om postúm te ferskinen as it masterwurk Rimen
en Teltsjes, it Fryske nasjonale literêre boek, dêr't yn 1993 de tsiende
printinge fan útkaam en dat noch altiten populêr is.

Oare wichtige Fryske skriuwers en dichters út 'e njoggentjinde iuw wiene û.m.:
Harmen Sytstra (1817-1862), Hjerre Gjerrits van der Veen (1816-1887), Waling
Dykstra (1829-1914), Tsjibbe Gearts van der Meulen (1824-1906), Lútzen Harmens
Wagenaar (1855-1910) en Piter Jelles Troelstra (1860-1930). Dyselde wie njonken
oprjochter en earste lieder fan 'e SDAP ek skriuwer fan in grut tal Fryske
gedichten en lieten, dêr't It Aldershûs en Eala Fria Fresena tsjintwurdich de
bekendsten fan binne. By dizze opsomming mei fierders ek Troelstra syn earste
frou, Sjoukje Maria Diederika Bokma de Boer (1860-1939) net ûntbrekke, dy't
sawol yn it Frysk as yn it Nederlânsk skreau en nasjonale ferneamdens krige
ûnder har pseudonym Nynke van Hichtum, mei har boek Afke's Tiental (letter
oerset yn it Frysk as De Tsien fan Martens Afke).

Yn 'e tweintichste iuw waard de renêssânse fan 'e Fryske literatuer fuortset
troch skriuwers en dichters as Obe Postma (1868-1963), Geart Aeilco Wumkes
(1869-1954), Simke Kloosterman (1876-1938), Reinder Brolsma (1882-1953), Eeltsje
Boates Folkertsma (1893-1968), Fedde Schurer (1898-1968), Ulbe van Houten
(1904-1974), Nyckle J. Haisma (1907-1943), Douwe Annes Tamminga (1909-2002),
Hylkje Goïnga (1930-2001), Rink van der Velde (1932-2001), Trinus Riemersma
(1938-2011) en withoefolle oaren. In apart plak wurdt ynnommen troch oersetters,
lykas Douwe Kalma (1896-1953), dy't it hiele oeuvre fan Shakespeare nei it Frysk
ta oerbrocht, en Klaas Bruinsma (1931), dy't al sûnt de jierren santich yn 't
spier is om 'e Aldgrykske toanielstikken fan Sofokles, Aiskylos, Euripides en
Aristofanes yn it Fryske oer te setten, en fierders de Ilias en de Odyssee fan
Homearus en oare epyske wurken út 'e Klassike Aldheid, mar dêrnjonken ek
Midsiuwske ridderromans, Latynske hilligelibbens en de Spaansktalige poëzij fan
'e Sileenske Nobelpriiswinner Pablo Neruda en oaren.

De earste organisaasjes dy't rjochte wiene op it behâld fan 'e Fryske taal en
kultuer, waarden oan it begjin fan 'e njoggentjinde iuw oprjochte. De
alderearste dêrfan wie it yn 1827 stifte Friesch Genootschap voor Geschied-,
Oudheid- en Taalkunde, dat trouwens ornaris net ta de Fryske Beweging rekkene
wurdt om't it it Nederlânsk as fiertaal brûkte. Wichtiger foar it Frysk wie dan
ek it Selskip foar Fryske Tael- en Skriftekennisse, dat oprjochte waard yn 1844.

Oant en mei de njoggentjinde iuw hie it ûnderwiis it Frysk iuwenlang tsjinwurke
of op syn bêst negearre. Noch yn 1816 waard yn it ûnderwiisalmenak de
skoalmasters oanmoanne om it "vriesch boersch" yn en om 'e skoallen dochs fral
net ta te litten. Tsjin it begjin fan 'e tweintichste iuw begûn men yn Fryslân
lykwols te easkjen dat it Frysk as fak op 'e skoallen ûnderwiisd wurde soe.
Under mear ta dat doel rjochte yn 1915 in groep jonge Fryske skriuwers de
Jongfryske Mienskip op, dy't doelbewust en systematysk in kampanje fierde foar
de fierdere ûntwikkeling en ferheffing fan it Frysk. In geweldich súkses wie
dêrby, yn 1938, de oprjochting fan 'e Fryske Akademy, dy't him mei it yn 1941
stifte Frysk Ynstitút oan de Ryksuniversiteit Grins ta it sintrum fan 'e Fryske
taalkunde ûntjoech.

Op godstsjinstich mêd waarden it Kristlik Frysk Selskip, dat de protestantske
denominaasjes fertsjintwurdige, en it Roomsk Frysk Bûn oprjochte, resp. yn 1908
en 1917. Dizze beide organisaasjes wiene ferantwurdlik foar it ta stân kommen
fan 'e Fryske psalmberiming, it plakfinen fan 'e earste Frysktalige
tsjerketsjinsten en de Fryske oersetting fan 'e Bibel, dy't yn 1943 einlik
útkaam. It Roomsk Frysk Bûn waard trouwens yn 1997 opheft, hoewol't it syn wurk
foar in part fuortset as de stifting Mei Alle Wille. It Kristlik Frysk Selskip
waard neitiid omneamd ta Krúspunt.

Wer in oare organisaasje dy't it om it behâld fan it Frysk te dwaan is, is it
Frysk Bûn om Utens, dat dernei stribbet om 'e bân tusken de Fryske migranten
bûten de provinsje en it heitelân libben te hâlden. Ek hjoed de dei is it Frysk
Bûn om Utens noch tige aktyf, mei 17 oansletten kriten, yn Apeldoarn, Arnhim,
Assen, Boadegraven, De Haach, Haarlim, Hilversum, Hoarn, Hurderwyk, Lelystêd,
Meppel, Seist, Súdeast-Drinte, Swol, Twinte, Utert en Wageningen. Teffens binne
der twa kriten dy't net by it Bûn oansletten binne, yn Den Helder en yn Roan.
Noch wer in oare Fryske organisaasje is de Federaasje fan Fryske
Studinteferienings, dy't oprjochte waard yn 1930. Hjirby binne de
studinteferienings F.F.J. Bernlef yn Grins en WSSFS yn Wageningen oansletten.

Yn 1945 besleaten al dy organisaasjes harren krêften te bondeljen en waard de
Ried fan de Fryske Beweging oprjochte. Oant hjoed de dei ta fungearret dy as
bewekker fan 'e Fryske kultuer en motor efter de emansipaasje fan 'e Fryske
taal. Behalven de boppeneamde organisaasjes binne ek de Feriening foar in
Federaal Europa, de Feriening foar Frysk Underwiis, it Frysk Amateur Toaniel, de
Stichting Ons Bildt en de Stellingwarver Schrieversronte lid fan 'e Ried.

Dochs duorre it noch oant 'e twadde helte fan 'e tweintichste iuw foar't al dat
taalaktivisme fruchten ôfsmiet en de offisjele status fan it Frysk ferbettere
waard. Yndirekt wie dat it gefolch fan 'e opskuor dy't op 'e middei fan 16
novimber 1951 plakfûn op it Saailân yn Ljouwert as gefolch fan 'e rjochtsaak
tsjin twa Fryske sjoernalisten, Fedde Schurer en Tsjebbe de Jong. Dy beide
mannen wiene oanklage foar kwealaster, om't se har yn opinystikken yn harren
kranten útsprutsen negatyf útlitten hiene oer de rjochter mr. S.R. Wolthers,
dy't yn ferskate rjochtsaken wegere hie om ta te stean dat der yn 'e rjochtseal
Frysk sprutsen waard.

Foar it gerjochtsgebou wie dy deis in grutte kliber folk gearkommen dy't der net
yn mocht, en foar in part troch de argewaasje en de lulkens fan 'e minsken en
foar in part troch it folslein ûnbehearske hâlden en dragen fan 'e plysje rûn it
spul dêr alhiel út 'e klauwen. De plysje sloech sûnder ûnderskie te meitsjen mei
de wapenstôk op 'e minsken yn en brûkte brânspuiten as wetterkanonnen. Dizze
rebûlje is de skiednis yngien as "Kneppelfreed". De lulkens oer dit barren wie
yn 'e provinsje sa grut, dat it Nederlânske regear suver yn panyk rekke by de
gedachte oan in Fryske ôfskiedingsbeweging, en daliks in trijekoppige
ministeriële kommisje nei Fryslân ta stjoerde om út te finen wat de minsken no
eins woene.

Nei jierren fan tarieding en debatten late dat yn 'e jierren 1955 en 1956 ta de
ynfiering fan nije wetjouwing oangeande it Frysk. Dêrby krige it Frysk offisjeel
de status fan twadde rykstaal, wat fan Nederlân trouwens net in twatalich lân
lykas Kanada makke hat, want de offisjele status fan it Frysk waard beheind ta
de provinsje Fryslân. Fierders krigen Friezen it rjocht om yn Fryslân harren
eigen taal yn 'e rjochtseal te sprekken en om by tsjûgenissen lykfolwêr yn
Nederlân de eed yn it Frysk ôf te lizzen.

Hoewol't der troch Kneppelfreed in pear grutte súksessen behelle wiene foar it
Frysk, gie ek dêrnei de taalstriid troch. Sa binne neitiid út 'e Ried fan de
Fryske Beweging in stikmannich organisaasjes fuortkommen dy't spesjalisearre
binne op in beskaat mêd. Foarbylden dêrfan binne de Fryske Kultuerrie, dy't him
útslutend mei kulturele saken dwaande hâldt, en de ûnderwilens ophefte Stifting
It Fryske Boek, dy't him konsintrearre op it promoatsjen en ferkeapjen fan 'e
Fryske literatuer.

Boppedat kaam yn 1962 ek de Fryske Nasjonale Partij (FNP), dy't de Fryske
belangen yn 'e polityk behertigje moast, út 'e Ried fuort. Sûnt 1966 is de op 'e
measte mêden loftse FNP fertsjintwurdige yn 'e Provinsjale Steaten fan Fryslân.
Hoewol't it nea ien fan 'e gruttere partijen wurden is, kaam de FNP
allegeduerigen op foar de Fryske taal en kultuer en – wat wichtiger wie – hie
syn oanwêzigens yn 'e Steaten in net te ûnderskatten bystjoerende ynfloed op it
belied fan 'e oare partijen. Mei yn 't earstoan de wolbespraakte Jan Bearn
Singelsma as lieder, wûn de FNP yn 1966 ien fan 'e 55 sitten yn 'e Fryske
Steaten en troch de jierren hinne is de oanhing stabyl bleaun, mei ornaris twa
of trije sitten, al is der sûnt 1999 in opgeande line te bespeuren. Yn 2011 kaam
de partij foar it earst yn it provinsjaal bestjoer te sitten.

Fierders binne der ek guon frysksinnige organisaasjes dy't net drekt ferbûn
binne mei de Ried fan de Fryske Beweging. Tige wichtich foar it behâld fan 'e
Fryske taal is bygelyks de Algemiene Fryske Underrjochtskommisje, better bekend
as de Afûk. Dy fersoarget al sûnt 1924 net allinne it lesmateriaal foar it Frysk
as fak op 'e basis- en middelbere skoallen, mar organisearret ek
folwoeksenenûnderwiis yn it Frysk, foar sawol Frysktaligen as net-Frysktaligen.
Ek foaroan by it Frysktalich ûnderwiis stiet de Stifting Pjutteboartersplak,
dy't ferskate Frysktalige pjutteboartersplakken yn 'e provinsje organisearre
hat. En fierders is der noch it Frysk Ynternasjonaal Kontakt, in
jongereinferiening dy't as doel hat kontakten te lizzen mei oare minderheiden yn
Jeropa.

It Frysk wurdt yn 'e provinsje Fryslân as memmetaal sprutsen troch 347.000
minsken, oftewol troch 55% fan 'e ynwenners. Yn 'e trijehoek Mearum-De Wylp-De
Grinzer Pein, yn 'e provinsje Grinslân, sprekke noch likernôch 3.000 minsken
Frysk. En bûten it eigen taalgebiet wurdt it sprutsen troch likernôch 150.000
Friezen om utens yn 'e rest fan Nederlân, benammentlik yn 'e Rânestêd, yn 'e
stêd Grins en yn 'e Noardeastpolder.

En dan is der noch de ferrassend grutte Fryske diaspoara yn it bûtenlân, troch
de grutte emigraasjeweach dy't plakfûn tusken de Twadde Wrâldoarloch en santiger
jierren. Dêryn hie Fryslân nammentlik fan alle Nederlânske provinsjes relatyf it
heechste oandiel. It wurdt rûsd dat der wol 80.000 oant 100.000 Friezen
ferspraat oer de wrâld libje, mei de grutste konsintraasjes yn Kanada, de
Feriene Steaten, Austraalje en Nij-Seelân. Sadwaande leit it totale oantal
Frysktaligen yn 'e hiele wrâld hjoed de dei om 'e 600.000 hinne. Dêrnjonken
wurdt it Frysk ek noch as twadde taal sprutsen troch sa'n 110.000 fan hûs út
net-Frysktalige ynwenners fan 'e provinsje Fryslân.

Neffens gegevens dy't oan it ljocht kommen binne út in breed provinsjaal
taalûndersyk dat datearret fan 1994, kin fan 'e likernôch 630.000 ynwenners fan
'e provinsje Fryslân 94% Frysk ferstean, 74% Frysk prate, 65% Frysk lêze en 17%
Frysk skriuwe. In enkête út 2010, dy't troch it ûndersyksburo Flycatcher holden
waard ûnder 1775 Nederlanners (en dy't net allinnich oer taal gie), hie as
útslach dat it Frysk troch justjes mear as de helte fan 'e ynwenners fan Fryslân
as memmetaal sprutsen wurdt (wat likernôch oerienkomt mei de 55% út it ûndersyk
fan 1994). Neffens dizze enkête soe fierders fan 'e ynwenners dy't yn 'e
provinsje hikke en tein binne, 80% Frysk prate kinne en 100% Frysk ferstean
kinne. Fan 'e "ymport" joech 75% oan Frysk ferstean te kinnen en 12% dat se it
dêrnjonken ek sprekke kinne.

It Westerlauwersk Frysk kin ferdield wurde yn acht ûnderskate dialekten, dy't
ûnderling maklik oant dreech fersteanber binne. De fjouwer haaddialekten lykje
eins sa opinoar dat der better fan taalfarianten sprutsen wurde kin. Ta dizze
groep hearre de beide grutte dialekten, it Klaaifrysk en it Wâldfrysk, dy't
inkeld ferskille troch de útspraak fan 'e wurden "my", "dy", "hy", "sy", "wy" en
"by" en de twaklanken "ei", "ai" en "aai", mei dêropta noch in hantsjefol
leksikale ferskillen. Dêrnjonken is der it Súdwesthoeksk, it meast ôfwikende fan
'e fjouwer grutte Fryske dialekten, dat him ûnderskiedt trochdat de nijere
brekking dêryn nea trochfierd is. It fjirde haaddialekt, it Noardhoeksk, dat ek
wol as in foarm fan Klaaifrysk beskôge wurdt, hat krekt in ekstra
brekkingsfoarm, de saneamde Dongeradielster brekking. Rûchwei kin men sizze dat
it Klaaifrysk yn it noardwesten en westen fan Fryslân sprutsen wurdt, it
Wâldfrysk yn it easten, it Súdwesthoeksk yn it súdwesten en it Noardhoeksk yn it
noardeasten. Alle fjouwer hawwe dizze dialekten in grutte fersprieding en in
sprekkerstal dat yn 'e tsientûzenen rint.

Njonken de fjouwer grutte dialekten besteane der ek noch fjouwer lytskes, dy't
op frijwol alle mêd tsjinsteld binne oan 'e grutten. De lytse dialekten binne
lokaal sprutsen taalfoarmen dy't beheind binne ta lytse mienskippen fan heechút
inkele hûnderten minsken. Trochdat se har yn isolaasje ûntjûn hawwe, wike se
sterk fan it Standertfrysk ôf. By dizze lytse dialekten giet om it stedsdialekt
fan it havenstedsje Hylpen, dat yn it ferline sterk beynfloede wurden is troch
it Hollânsk fan oare kant de Sudersee, en fierders om 'e eilândialekten fan 'e
Waadeilannen Skiermûntseach en Skylge.

Op dat lêste eilân wurde twa Fryske taalfoarmen sprutsen, it Aastersk yn it
easten, en it Skylgersk yn it westen. Dy susterdialekten wurde faninoar skaat
troch it Midslânsk, yn it sintrale part fan Skylge, dat in Hollânsk dialekt is.
It Skiermûntseagersk is it iennichste Fryske dialekt dat noch in namfallestelsel
hat, en kin dêrtroch en fanwegen syn ideosynkratyske klanklear nei alle
gedachten oanmurken wurde foar it meast ôfwikende dialekt. It is teffens it
lytste Fryske dialekt, mei noch mar in hûnderttal sprekkers. Sawol it
Skiermûntseagersk as it Hylpersk sil in sprekker fan ien fan 'e Fryske
haaddialekten muoite hawwe om nei te kommen. It Aastersk en Skylgersk steane wat
tichter by it Standertfrysk. Foarhinne waard ek yn it doarp Molkwar in sterk
ôfwikend Frysk dialekt sprutsen, it Molkwardersk, mar dat is yn 'e njoggentjinde
iuw útstoarn.

Yn 'e lêste helte fan 'e njoggentjinde en de earste helte fan 'e tweintichste
iuw is de Fryske standerttaal gearstald. De earste offisjele stavering datearret
út 1879; foartiid skreau in elk mar sa't it him goedtocht. Dy earste stavering
wie de saneamde Selskipsstavering, dy't yn 1948 ferfongen waard troch de
Akademystavering (ek wol de âlde stavering neamd). Tsjintwurdich brûkt it Frysk
de saneamde Steatestavering (oftewol de nije stavering), dy't yn 1980 ynfierd
is.

By de standerdisaasje fan it Frysk hawwe it Wâldfrysk, as grutste dialekt, en it
Klaaifrysk, dat fanâlds de heechste status hie, fierwei de measte ynfloed hân.
It Súdwesthoeksk waard frijwol bûten beskôging litten, wylst de fjouwer lytse
dialekten der alhielendal part noch diel oan hân hawwe. Dochs bestiet der yn it
Frysk in, foar in standerttaal, tige ûngewoane karfrijheid wat it wurdgebrûk
oangiet. Hoewol't soks swierrichheden opsmyt foar oarstaligen dy't it Frysk as
frjemde taal leare, binne de brûkers fan it Frysk dêr oer it algemien tige mei
ynnommen. Der stiek dan ek in stoarm fan protest op doe't de Fryske Akademy yn
2013 op oanstean fan 'e Steaten in "standertwurdlist" opstelle woe, mei as doel
om dy karfrijheid te beheinen.

It Frysk hat sûnt 1956 yn 'e provinsje Fryslân in offisjele status dy't gelyk is
oan dy fan it Nederlânsk. Yn dat jier waard yn it Steatsblêd 1956, 242 in begjin
makke mei it formeel tastien gebrûk fan it Frysk yn it rjochtsferkear. In
útwreiding dêrop waard 39 jier letter fêstlein yn it Steatsblêd 1995, 440.
Hoewol't it fansels yn 'e praktyk al lang barde, krigen de Friezen doe wetlik it
rjocht om harren taal yn gearkomsten fan gemeenterieden en de Fryske Steaten te
brûken. Yn 1997 waarden fierders by wet de mooglikheden om it Frysk yn 'e
rjochtseal te brûken, ferromme, sadat no ûnder mear ek it Iepenbier Ministearje
en de rjochterlike macht dêr Frysk brûke meie.

De ynwenners fan Fryslân kinne sûnt jier en dei yn it Frysk mei de gemeentlike
en provinsjale oerheden kommunisearje en korrespondearje. De provinsje en guon
gemeenten hawwe der in beliedspunt fan makke om mear Frysk te brûken by it
opstellen fan offisjele dokuminten. Troch in stikmannich wetswizigings binne
sokke Fryske stikken no yn hast alle gefallen rjochtsjildich. Ien fan 'e lêste
útsûnderings dêrop wiene de ferieningsstatuten, mar sûnt 2002 kinne dy ek yn it
Frysk opsteld wurde. Trou- en berte-akten binne hjoed de dei yn alle Fryske
gemeenten twatalich beskikber.

Yn 2014 waard de Wet Gebrûk Fryske Taal fan krêft, dêr't ferskate eardere
bepalings yn byinoar brocht binne. Sa is dêryn is fêstlein dat it Frysk en
Nederlânsk de offisjele talen fan 'e provinsje Fryslân binne, en fierders
ferplichtet dizze wet de ryksoerheid en Deputearre Steaten fan de provinsje
Frysân om periodyk bestjoersôfspraken te meitsjen. In ûnderdiel fan 'e taalwet
is teffens it Orgaan foar de Fryske Taal. Doel fan dy kommisje is om 'e
gelikense posysje fan it Frysk en it Nederlânsk binnen de provinzje Fryslân te
befoarderjen.

De Nederlânske steat hat twa ferdraggen fan de Ried fan Jeropa ratifisearre.
Dêrby giet it om it Ramtferdrach foar de Beskerming fan Nasjonale Minderheden en
it Jeropeesk Hânfêst foar Regionale of Minderheidstalen. Yn 1996 hat de
Nederlânske oerheid it Frysk opjûn ûnder Diel III (de heechste foarm) fan dat
lêste ferdrach, dat 48 mooglikheden foar taalbeskerming jout. As útfiering
dêrfan waard yn 2001 it Konvenant Fryske Taal en Kultuer sletten tusken de
Nederlânske oerheid en de provinsje Fryslân.

Ek op it mêd fan 'e plaknammen hat it Frysk foarderings makke. Yn Nederlân hawwe
plakken nammentlik ien offisjele namme, en dat is de namme dy't bygelyks yn
notariële aktes brûkt wurde. Yn Fryslân wie foarhinne altyd de Nederlânske
plaknamme de offisjele, al wiene dûbeltalige plaknammebuorden al sûnt 'e jierren
fyftich fan 'e tweintichste iuw yn frijwol alle Fryske gemeenten yn gebrûk. Fan
1989 ôf binne lykwols ferskate gemeenten derta oergien om 'e Fryske plaknammen
offisjeel yn 'e Gemeentelike Basisadministraasje (GBA) fêst te lizzen. Dêrby
giet it om Tytsjerksteradiel (1989), Boarnsterhim (1989), Littenseradiel (1993),
Ferwerderadiel (1999), Ljouwerteradiel (2009), Dantumadiel (2009) en
Menameradiel (2010). De Nederlânske plaknammen hawwe yn dy gemeenten no gjin
offisjele status mear, al meie se fansels bûten offisjele stikken om noch wol
brûkt wurde, krekt sa't dat foarhinne mei de Fryske foarmen it gefal wie.

De gemeente Ljouwerteradiel hat as iennichste fan dizze groep in offisjeel
Nederlânsktalige gemeentenamme oanholden (om't Leeuwarderadeel de gemeente in
bekende klank jaan soe). De gemeente Dantumadiel hat mei-iens ek alle
strjitnammen yn 'e Fryske foarm yn 'e GBA fêstlein; yn 'e oare neamde gemeenten
wie dat yn 'e regel net nedich om't dy al folle earder oergien wiene ta it
gebrûk fan Frysktalige strjitnammen. Boppedat hawwe Provinsjale Steaten yn 1997
de offisjele provinsjenamme feroare fan "Friesland" yn "Fryslân". Yn 2004
besleat it Ministearje fan Ynlânske Saken derop ta sjen dat de foarm "Fryslân"
tenei ek yn dokuminten en publikaasjes fan 'e lanlike oerheid brûkt wurde sil.
Fierders hat it Wetterskip Fryslân by syn oprjochting yn 2004 in Fryske namme
oannommen, en yn maart 2007 binne alle wetternammen yn Fryslân, útsein in pear
stedsgrêften, yn it Frysk fêstlein. De wetters yn 'e Stellingwerven hawwe doe
harren Stellingwerfske nammen krigen.

It ferfryskjen fan geografyske nammen giet gauris mank mei in protte rebûlje.
Oer it generaal kin steld wurde dat it de ûndernimmers binne dy't har der út
alle macht tsjin fersette, om't it de ekonomy skea tabringe soe. Hoewol't fan
soks noch nea wat bliken dien hat by de gemeenten dy't fanôf 1989 harren
plaknammen ferfryske hawwe, wurdt dat ferlechje alle kearen weroan fan stâl
helle. Yn 'e gemeenten Wûnseradiel en Wymbritseradiel, dy't yn 2011 opgien binne
yn Súdwest-Fryslân, is op dy wize de plaknammeferfrysking ek wier-wier opkeard.

Per 1 jannewaris 2014 is Boarnsterhim opheft, en it grûngebiet fan 'e eardere
gemeente is ferdield oer de gemeenten Ljouwert en it Hearrenfean en de nije
fúzjegemeenten Súdwest-Fryslân en De Fryske Marren. Ljouwert en it Hearrenfean
hawwe in Nederlânske gemeentenamme, en binne út noch yn net fan doel om dy te
ferfryskjen. Lykwols binne se troch de anneksaasje fan in diel fan Boarnsterhim
foar de wet de opfolger fan dy gemeente, en om't it ûnder it Jeropeesk Hânfêst
foar Regionale of Minderheidstalen simpelwei ferbean is om boargers har
taalrjochten te ûntnimmen (it hawwen fan in gemeentenamme yn har eigen taal
ynbegrepen), sille dy beide gemeenten úteinlik dochs omlyk moatte. Cor Jousma,
fan 'e Topografyske Wurkgroep Fryslân, sei dêroer yn 'e Ljouwerter Krante:
"Minsken út de gemeente Boarnsterhim ha dizze namme yn har paspoart te stean. It
kin net sa wêze dat de Fryske gemeentenamme yn in offisjeel dokumint plakmeitsje
moat foar in Hollânsktalige namme. Dat soe in efterútgong fan de status fan in
minderheidstaal betsjutte. En dat mei net." Neffens boargemaster Ferd Crone fan
Ljouwert is ferfrysking fan 'e gemeentenamme lykwols net nedich, om't de
Gemeentewet boppe it Jeropeesk Hânfêst giet. Dat liket tige ûnwierskynlik, mei't
Jeropeeske ferdraggen oant no ta frijwol altyd foarrang krigen hawwe. Neffens de
Topografyske Wurkgroep hoecht der mar ien boarger te wêzen dy't nei de rjochter
stapt, en dan komt de Frysktalige gemeentenamme der gewoan. De Ried fan de
Fryske Beweging hat foar dat doel al it Fryslân Fûns oprjochte, om gewoane
minsken by de gong nei de rjochter finansjeel te stypjen. De Wurkgroep
ferwachtet fierder ek dat ynwenners fan 'e fjouwer opfolgergemeenten fan
Boarnsterhim tenei mei súkses de ferfrysking fan 'e namme fan har eigen doarp by
de rjochter ôftwinge kinne sille, mei't it net sa wêze kin dat binnen ien en
deselde gemeente de ynwenners fan bygelyks Wergea wol en dy fan Wurdum net
rjocht hawwe op in plaknamme yn 'e eigen taal.

Wat it ûnderwiis oanbelanget, waard it Frysk al yn 1937 (op opsjonele basis) as
ekstra fak op 'e legere skoallen tastien, hoewol't it pas yn 1956 de status fan
folweardich skoalfak krige. Yn 1980 waard it in ferplichte fak op 'e
basisskoallen, en yn 1993 waard it ek ferplichte foar it earste jier fan it
fuortset ûnderwiis. Ek mei it Frysk op 'e basisskoallen offisjeel brûkt wurde as
lestaal, eat dat op sa'n 80% fan 'e Fryske skoallen yn gruttere of mindere
mjitte dien wurdt. It brûken fan it Frysk yn it ûnderwiis is wetlik regele yn
kêst 9-4 fan 'e Wet Primêr Underwiis en yn kêst 11a-2 fan 'e Wet op it Fuortset
Underwiis.

As universitêre oplieiding hie it Frysk al yn 1896 as in privaat dosintskip
tagong krigen ta de Ryksuniversiteit Utert en yn 1917 ta de Ryksuniversiteit
Grins. Yn 1930 kaam der in lektoraat Frysk oan 'e Ryksuniversiteit Grins, dat yn
1941 omset waard yn in folweardige learstoel. Al earder wiene oan 'e
Universiteit fan Amsterdam (1934) en oan 'e Ryksuniversiteit Utert (1935)
bysûndere learstuollen ta stân kommen. Yn 1951 krige fierders de Frije
Universiteit yn Amsterdam in gewoane learstoel, dy't yn 1994 lykwols wer opheft
waard. Op 't heden is der ien gewoane learstoel Frysk, oan 'e Ryksuniversiteit
Grins, en binne der trije bysûndere learstuollen Frysk, oan 'e Universiteit
Utert, de Universiteit fan Amsterdam en de Ryksuniversiteit Leien.

Yn 'e media hat it Frysk wikseljende resultaten boekt. Yn 'e skriuwende parse
wurdt it Frysk mar yn likernôch 5% fan 'e artikels brûkt yn 'e beide provinsjale
kranten, de Ljouwerter Krante en it Frysk Deiblêd. Op in ynternasjonale
konferinsje oer twatalichheid en sjoernalistyk, dy't begjin juny 1999 yn
Ljouwert holden waard, besauden Welsen, Finlânsweden, Katalanen en oare leden
fan taalminderheden yn 'e Jeropeeske Uny har oer dy miste kâns. Yn oare
minderheidstaalgebieten spylje nammentlik de krante(n) in wichtige rol yn 'e
taalstriid, en ferskine se (hast) hielendal yn 'e minderheidstaal.

De doetiidske haadredakteur Pieter Sijpersma fan 'e Ljouwerter Krante makke him
derôf troch te sizzen dat it mei 5% Frysk yn 'e krante mear as takin. "Teveel
Fries irriteert de lezers," sa wie syn ûnderfining, "De overschakeling van
Nederlands naar het Fries in een artikel leidt de lezers af. Ze begrijpen het
niet en ze vinden het niet mooi. Zou de krant overwegend in het Fries zijn
geschreven, dan is het einde van de Leeuwarder Courant gauw in zicht." En oer de
maatskiplike ferantwurdlikheid fan 'e Fryske deiblêden: "Wij voelen ons
verantwoordelijk voor de krant en meer niet." Wol wurde yn 'e Ljouwerter Krante
en it Frysk Deiblêd Fryske sitaten yn fierders Nederlânsktalige artikels yn it
Frysk werjûn, wat unyk is foar Jeropa, mar inkeld om't yn oare kranten út
minderheidsgebieten it hiele artikel yn 'e minderheidstaal steld is.

Ut in breed ûndersyk út 1994 die trouwens bliken dat it fral Nederlânsktaligen
binne dy't har oan it Frysk yn 'e kranten steure. De measte Frysktaligen is it
ien toetmem oft in artikel yn it Frysk of it Nederlânsk steld is. Neffens
taalûndersiker Durk Gorter soe it dan grif ek net sa'n feart rinne mei de ein
fan 'e Ljouwerter Krante as der wat mear Frysk brûkt waard. Sûnt 2009 bestiet de
Frysktalige ynternetkrante It Nijs, dy't oprjochte is op inisjatyf fan 'e Ried
fan de Fryske Beweging, en him ta doel steld om 'e Friezen op in folweardige
manear wrâldnijs yn 'e eigen taal oan te bieden.

Yn 'e famyljeberjochten yn 'e beide provinsjale deiblêden wurdt wol hieltyd mear
Frysk brûkt. Neffens in telling út it begjin fan 'e santiger jierren wie doe 12%
fan 'e famyljeberjochten yn it Frysk, neffens in telling út 1991-1992 23% en
neffens in stekproef út 2000 sa'n 30%.

Yn 1997 waard Frysk en Frij opheft, dat it lêste breed oriïntearre Frysktalige
tydskrift wie. Ta ferfanging kaam der in stikmannich jierren de saneamde F-side
dy't ien kear yn 'e wike yn 'e beide provinsjale deiblêden ferskynde. Dat wie in
Frysktalige side dy't lykwols dúdlik fan in oar kaliber wie en op it mêd fan
ynhâld net yn it skaad fan Frysk en Frij stean koe. Ek oare Frysktalige
publikaasjes, lykas de literêre tydskriften Trotwaer, Hjir, Kistwurk en M3 binne
ûnderwilens opdoekt.

De iennichste echte Fryske tydskriften foar in folwoeksen publyk binne
tsjintwurdich De Moanne, dêr't trouwens ek almar mear Nederlânsk yn stiet, en
Ensafh. Wol besteane der noch oare Frysktalige útjeften, mar dy binne allegearre
ferbûn oan ynstellings, lykas Swingel, fan 'e Ried fan de Fryske Beweging; It
Beaken, fan 'e Fryske Akademy; Us Wurk, fan it Frysk Ynstitút oan 'e
Ryksuniversiteit Grins; De Frijbûtser, fan 'e FNP; en Each en Ear, fan Omrop
Fryslân.

Foar de jongerein binne der twa tydskriften: Switsj en LinKk, dy't beide útjûn
wurde troch it Taalsintrum Frysk/CEDIN. Switsj, foar bern fan 10 oant 12 jier,
bestiet sûnt 1997, en hat in oplaach fan 2.300 eksimplaren, dy't benammen nei de
basisskoallen giet. LinKk is bestimd foar bern fan 12 oant 15 jier, en bestiet
sûnt 2001. Dit lêste tydskrift hat in oplaach fan 3.100 eksimplaren, wat foar
Fryske begripen in massamedium is.

Neffens hoe't it der mei de skreaune parse foarstiet, is it it Frysk op 'e radio
better ôfgien. It earste Frysktalige radioprogramma waard útstjoerd yn 1946,
troch de regionale stjoerder RONO (Regionale Omroep Noord en Oost) dy't
doedestiden sawat de helte fan Nederlân besloech. Pas yn 1977 waard de
provinsjale Radio Fryslân, letter omdoopt ta Omrop Fryslân, oprjochte.
Tsjintwurdich stjoert dy op 'e radio tachtich oeren yn 'e wike út en is it de
populêrste radiostjoerder fan 'e provinsje.

Op 'e lanlike tillefyzje stjoert Omrop Fryslân de measte wiken in programma fan
likernôch in heal oere út en fierders nochris tweintich minuten skoaltillefyzje.
Mei-inoar komt dat út op 37 oeren yn it jier. Sûnt 1994 fersoarget de Omrop ek
regionale tillefyzje. Yn 't earstoan omfieme dat mar ien oere jûns, mei de rest
fan 'e jûn werhellings, mar letter waard de stjoertiid wat útwreide.
Tsjintwurdich wurdt der ek gauris live ferslach dien fan wichtige barrens, lykas
in keninklik besyk, de PC of it skûtsjesilen.

Op it ynternet is in grut tal Frysktalige websteeën te finen, dy't in grut skala
oan ûnderwerpen behannelje. Sa wurdt sûnt 2 septimber 2002 wurke oan 'e Fryske
Wikipedy, dy't op it stuit 37.270 siden hat. Om yn it Frysk makliker
tekstferwurkje te kinnen, hat it Amerikaanske IT-bedriuw Microsoft yn
gearwurking mei de Fryske Akademy yn 2000 in Fryske staveringshifker ûntwikkele.
Foar OpenOffice is der sûnt febrewaris 2007 ek in staveringshifker. Utlis oer it
ynstallearjen fan de Fryske staveringshifkers yn ferskillende programma's is te
finen yn Frysk op kompjûters.

Sûnt begjin 2005 is der fan de e-blêder Opera in Fryske ferzje beskikber. Ek is
der in Fryske ferzje fan 'e websneuper Firefox te krijen. Dy kin men fergees
ynlade op dizze side. Yn Firefox is it ek mooglik om in Fryske staveringshifker
yn te stekken. Dy kin men hjirre fine. Dêrnjonken kaam yn 2009 ek in Fryske
ferzje út fan it fergeze e-mailprogramma Thunderbird 3.0, fan deselde produsint.
Dy Fryske ferzje waard mei stipe fan 'e provinsje Fryslân makke troch Wim Benes
en Hindrik Sijens. Fierders is it Frysk ien fan 'e 45 talen wêryn't de
ynternetsykmasine Google ynsteld wurde kin. Ek kaam yn novimber 2014, op 'e nij
troch de ynset fan Benes en Sijens, diskear holpen troch in kloft frijwilligers,
de folslein Fryske ferzje fan Facebook ôf. En op it webstee www.hallofryslan.nl
kinne wurden fan Frysk yn it Nederlânsk en oarsom oersetten wurde.

Wat de literêre produksje oangiet, ferskynden oant foar in pear jier likernôch
hûndert nije Frysktalige fiksje- en non-fiksjewurken jiers, wat hiel kreas wie
foar sa'n lytse taal. De oplagen wiene ornaris altyd al frij beheind; it meast
ferkochte Frysktalige boek is noch altyd de roman De Gouden Swipe (1941), fan
Abe Brouwer, dêr't 30.000 eksimplaren fan oer de toanbank gien binne, al stekt
Feroaring fan Lucht (1971), fan Rink van der Velde, mei 29.900 ferkochte
eksimplaren, dat nei de kroan. Fan It Wrede Paradys, fan Hylke Speerstra, dat as
in grut súkses beskôge wurdt, waarden 25.000 eksimplaren ferkocht.

Sûnt it útbrekken fan 'e ekonomyske krisis, yn 2008, wurde der wat minder Fryske
boeken publisearre en is it dêrmei foar skriuwers en oersetters dus dreger
wurden om har wurk útjûn te krijen. De beide grutte útjouwerijen op it mêd fan
Frysktalige literatuer binne de Friese Pers Boekerij te Ljouwert en Utjouwerij
Bornmeer op 'e Gordyk. Ferskate oare, lytsere útjouwerijen binne krektlyk op dit
mêd aktyf, wêrûnder Utjouwerij Frysk en Frij en Utjouwerij Wijdemeer, al bringt
de lêste mear Nederlânske as Fryske boeken út. De Afûk konsintrearret him op
Frysktalich lesmateriaal en op berneboeken, wylst de Kristlik Fryske
Folksbibleteek him taleit op kristlike en tradysjonele lektuer.

Begjin 2014 waard de nije útjouwerij Regaad oprjochte, en ein 2013 joech de yn
Hoarn fêstige Hollânske útjouwerij Hoogland & Van Klaveren oan dat se tenei ek
Frysktalige boeken útbringe woene. Dêrby wiene beide lêst neamde útjouwerijen
fan doel om har ta te lizzen op oersettings yn it Frysk. Op datselde terrein is
ek al langere tiid Utjouwerij Elikser út Ljouwert aktyf, dy't foar de útjefte
fan sok wurk, mar ek fan oarspronklike literatuer, in beskieden bydrage fan 'e
skriuwer/oersetter freget. Ek ferskate algemiene Nederlânske útjouwerijen hawwe
har de lêste jierren op 'e Fryske merk bejûn, bygelyks Athenaeum-Polak & Van
Gennep, út Amsterdam, mei de oersetting Tsiis, fan Willem Elsschot, en
Luitingh-Sijthoff, ek fêstige yn Amsterdam, mei de oersetting Ynferno, fan 'e
Amerikaanske skriuwer Dan Brown.

Njonken Fryske boeken komme der jiers ek noch sa'n tweintich Frysktalige cd's
út, almeast mei popmuzyk. Ferskate Frysktalige nûmers hawwe de lêste jierren de
nasjonale hitparades helle, lykas Bonkefeart fan Anneke Douma, In Nije Dei, fan
de Kast; en Wêr bisto, fan Twarres. Dy lêste hit wie de earste Frysktalige nûmer
1 ea yn de Nederlânske muzyklisten.

Op it mêd fan toaniel bestiet der in profesjoneel Frysktalich teäterselskip,
Tryater, dat in frij grutte populariteit genietet. Fierders hat hast elts doarp
syn eigen amateurtoanielferiening, dêr't de grutte mearderheid fan feriene is yn
it Bûn fan Fryske Toanielselskippen. Dy organisaasje is wer oansletten by it
Fryske Amateur Toaniel, dat lid is fan 'e Ried fan de Fryske Beweging.

De lêste desennia binne der fierders ek ferskate Frysktalige spylfilms makke
troch regisseurs as Pieter Verhoeff en Steven de Jong. Sa ferskynde yn 1985 De
Dream; yn 1996 De Gouden Swipe; yn 2001 Nynke; en 2002 De Fûke. Sûnt 2001 waard
der ek in Frysktalige dramarige op 'e regionale tillefyzje útstjoerd troch Omrop
Fryslân, mei as titel Baas Boppe Baas. Nei fjouwer seizoenen waard dy ferfongen
troch Dankert & Dankert, in searje oer in pear abbekaten.

Ien plak dêr't it Frysk noch net echt trochkrongen is, is yn 'e tsjerken. De
grutte mearderheid fan 'e tsjerketsjinsten is oant hjoed de dei ta yn it
Nederlânsk. Dochs wurde der alle sneinen wol in stikmannich Fryske tsjinsten
holden, ornaris tusken de tsien en de tweintich, ferspraat oer de hiele
provinsje. Der hat yn it ferline wol altyd oandacht foar it oersetten fan 'e
psalmen en lieten west. Dêrnjonken hat de Yntertsjerklike Kommisje foar de
Fryske Earetsjinst (YKFE) der yn 2004 foar soarge dat it Lieteboek foar de
Tsjerken no ek op cd te krijen is. Yn 1953 is it Ferbân fan Fryske Foargongers
oprjochte, dat ta doel hat om it gebrûk fan it Frysk yn it tsjerklik libben
fuort te sterkjen.

Yn it Aldfryske tiidrek beskikte it Frysk noch oer in folslein namfallesysteem,
mei nominatyf, genityf, datyf en akkusatyf, sa't men dat hjoed oan 'e dei noch
tsjintkomt yn it besibbe Dútsk. Tsjin it begjin fan 'e Midfryske perioade wie
dat lykwols fierhinne ferdwûn. Tsjintwurdich binne sokke namfallen beheind ta in
stikmannich ferstienne útdrukkings, lykas "by dizzen", wêryn't de "-n" in
restant is fan 'e datyf of trêde namfal. Inkeld de genityf, of twadde namfal, is
noch funksjoneel, benammen yn tiidsoantsjuttings as "moarns", "middeis" en
"jûns", "twa kear jiers" of "ien kear wyks", mar ek wol yn konstruksjes as "ús
heite pet", "ús memme fyts" en "ús pake’ hûs". In oar foarbyld is it freegjend
en betreklik foarnamwurd "waans" (dat trouwens inkeld ferwize kin nei manlike en
ûnsidige saken, en net nei froulike saken of meartallen). Foarmen as "dêr't it
lân de soargen leannet fan der minsken warb're hân" (fan 'e warbere hân fan 'e
minsken, dus) binne argaysk en sille net folle mear brûkt wurde, en perfoarst
net yn 'e sprektaal. Yn 'e skriuwtaal komt soks lykwols yn guon konstruksjes
noch wol foar, lykas yn: "hy hat it eigener hân makke."

Op it mêd fan 'e sinsbou komt it Frysk sterk oerien mei it Nederlânsk, en in
stik minder mei it eins nauwer besibbe Ingelsk. Ferlykje bgl. de ûndersteande
sin:

Oan dit foarbyld is te sjen dat it Frysk deselde sinsbou brûkt as it Nederlânsk.
Wat de tiidwurdsfolchoarder oangiet, besteane der lykwols dúdlike ferskillen.
Dêrby hat men it wol oer de griene en de reade folchoarder, wat ferwiist nei in
lânkaart yn in taalkundich standertwurk dêr't mei dy kleuren de gebieten mei
ferskillende tiidwurdsfolchoarders op ynkleure wiene. It Frysk lei yn it griene
gebiet (en brûkt dus de "griene folchoarder"), wylst it Nederlânsk yn it reade
gebiet lei (wêrby't men fan 'e "reade folchoarder" sprekt). Dizze oantsjuttings
binne ûnder taalkundigen yn gebrûk bleaun as ôfkoartings foar de ferskillende
tiidwurdfolchoarders.

"Dat eltsenien moat swimme kinne" is yn it Frysk dúdlik fout, en yn it
Nederlânsk klinkt "dat iedereen zwemmen kunnen moet" ek raar, hoewol't it
miskien net fuortendaliks fout is. No giet it hjirby om 'e tiidwurdsfolchoarder
yn bysinnen, mar yn haadsinnen ferskilt it spul likegoed:

In protte Friezen en oare Noardnederlanners (lykas Westfriezen en Nedersaksers)
sille by it sprekken fan it Nederlânsk dat wurdsje "te" ek brûke (Ik heb even
zitten te dromen), hoewol't dat eins fout is. Foar lju út súdliker kontreien is
dat ien fan 'e skaaimerken dêr't se noarderlingen oan werom kenne. By dit
foarbyld docht him trouwens noch in oar ferskil foar, want it Fryske "sitten" is
hjir in mulwurd, en de letterlike Nederlânske oersetting soe dus wêze: Ik heb
even gezeten te dromen. Dit ferskil komt dúdliker ta utering as it tiidwurd
"sitte" ferfongen wurdt troch "lizze":

In oar ferskynsel dat him yn it Frysk folle sterker foardocht as yn it
Nederlânsk, benammen by de "te"-konstruksje, is nomenynkorporaasje yn it
tiidwurd. Sa seit men yn it Frysk fan: "Se sit te jirpelskilen", wêrby't it
haadwurd "jirpel(s)" yn it tiidwurd "skile" ynkorporearre wurdt. Yn it
Nederlânsk sil men oer it algemien ynstee sizze fan: Ze zit aardappels te
schillen, wêrby't him gjin nomenynkorporaasje foardocht. Yn it Nederlânsk komt
dit ferskynsel by beskate wurden ek foar (tink oan stofzuigen), mar yn it Frysk
kin it yn prinsipe oeral mei dien wurde. No is it wenstiger om te sizzen fan:
"Jan is de hûn even oan it útlitten", mar in sin as "Jan is even te hûnútlitten"
is grammatikaal sjoen yn it Frysk neat op oan te merken.

It ferskynsel brekking nimt in wichtich plak yn 'e Fryske grammatika yn. Der
besteane trije farianten fan:

Foar de beskriuwing fan it Frysk is benammen de nijere brekking fan belang. Dat
is in taalkundich ferskynsel dat yn it Standerfrysk de brekking fan in seistal
twaklanken omfiemet, wêrby't dy yn it grûnwurd in oare útspraak hawwe as yn
ferbûgings:

In oare oanpassing yn 'e útspraak by ferbûgings is ferkoarting fan 'e fokaal.
Dat docht him bygelyks foar by de meartalsfoarming ("hân" > "hannen"), by
ferlytsing ("blêd" > "bledsje"), en by suffigearring (it tafoegjen fan in
efterheaksel) ("leech" > "lichte"). Ek kin it foarkomme by it foarmjen fan
gearstallings ("piip" > "pypskoft").

In ferskynsel dat it Frysk mei it Dútsk en it Nederlânsk gemien hat, is
einûntstimming. Dêrby wurde stimhawwende bylûden oan 'e ein fan wurden stimleas.
Men seit dus fan "reade", mei in [d], mar fan "read", mei in [t]. It Ingelsk hat
soks net; dêr seit men fan red, mei in hearbere [d] oan 'e ein; mei oare wurden,
yn it Ingelsk bestiet der dus in útspraakferskil tusken let ([lɛt]; "litte") en
lead ([lɛd]; "lead"). Yn it Frysk moat sa'n útspraak oarspronklik ek bestien
hawwe, en yn it tige behâldende Skiermûntseagersk komt it by hiel âlde sprekkers
noch foar.

Hoewol't it Frysk troch de iuwen hinne in sterke ynfloed fan oare talen
ûndergien hat, is de Fryske wurdskat noch foar it oergrutte diel fan Germaanske
oarsprong. By in nau besibbe taal as it Ingelsk leit dat hiel oars, mei't dy
taal in ûnbidige soad Romaanske lienwurden opnommen hat út it Normandysk en it
Frânsk. Fral it Nederlânsk hat sûnt de santjinde iuw lykwols in tige sterke
ynfloed op it Frysk hân. Hoewol't it Frysk as taal frij kûlant (!) omgiet mei
lienwurden út oare talen, makket de niging dy't Frysktaligen gauris hawwe om har
ôf te setten tsjin it Nederlânsk, dat krekt foar lienwurden út dy taal in
útsûndering makke wurdt. Sokke wurden wurde sadwaande wol omskreaun as
"ynslûpsels", "Hollânske moadepopkes", "koekútsjongen" of op syn bêsten
ynterferinsjes. Eltsenien dy't Frysk lêzen en skriuwen leart, wurdt op it hert
drukt dat it gebrûk fan sokke hollanismen dwersferkeard is en dêrom bûge of
barste foarkomd wurde moat.

Njonken it Nederlânsk hat histoarysk sjoen fral it Frânsk lange tiid in sterke
ynfloed útoefene op 'e ûntwikkeling fan it moderne Frysk. De âldste lichting
Frânske lienwurden is eins allinne foar taalkundigen noch wer te kennen. It giet
dêrby om wurden as "bist"/"beest", fan it Aldfrânske beste (Nijfrânsk: bête);
"duorje", fan durer; "kâns", fan chance, "sjeas", fan chaice; en "keatse", fan
chasser, fia it Pikardyske cachier. It opnimmen fan Frânske lienwurden yn it
Frysk sil ornaris fia it Nederlânsk gien wêze (ferlykje foar boppeneamde
foarbylden de Nederlânske foarmen beest, duren, kans, sjees en kaatsen).

Mar it Frysk hat ek guon lienwurden út it Frânsk opnommen dy't yn it Nederlânsk
net foarkomme, lykas "perfoarst", fan par force; "argewaasje", fan arguer;
"ave(n)searje", fan avancer; "krupsje", fan corruption; "rompoai", fan rompu;
"koese", fan coucher; en "aljemint", fan alignement; . Foar it neist is de
ynfier fan dizze foarmen lykwols ek fia it Nederlânsk gien, allinnich binne de
Nederlânske ekwifalinten neitiid wer yn ûnbrûk rekke.

De lêste iuw hat it Frysk njonken de oanboazjende ynfloed fan it Nederlânsk fral
ek ûnder ynfloed stien fan it Ingelsk, en dan yn 't bysûnder fan it
Amerikaansk-Ingelsk. Benammen op it mêd fan kompjûtertechnology en sosjale media
is de Ingelske terminology faak yn syn gehiel oernommen. Dat taalpuristen en lju
dy't om oare redens aardichheid oan sokke dingen hawwe eigen Fryske nammen foar
dit soarte fan termen betocht hawwe, feroaret dêr neat oan.

In selde byld lit de grutte en groeiende kloft ynternasjonalismen sjen dy't it
Frysk oernommen hat. Dêrby moat men tinke oan wurden as "kompjûter", "sport",
"wykein", "terapeut", "biology", "tillefyzje", "akwadukt", "traine" en "religy".
Dy wurden komme tsjintwurdich yn hast alle Jeropeeske talen foar; der binne mar
inkelen, lykas it Iislânsk, dy't foar al sokke begripen in eigen wurd betinke.
Yn Fryslân bestiet oer it algemien frijwat wjerstân tsjin ynternasjonalismen,
benammen ûnder lju dy't fan har berop út mei it Frysk omslane, lykas skriuwers
en ûnderwizers. In grut diel fan dy kategory sil bgl. leaver it wurd
"godstsjinst" brûke as "religy" en leaver "oefenje" as "traine". Ek besteane der
foarmen dy't fanút dizze groep propagearre wurden binne, mar dy't it net helle
hawwe en sadwaande fierhinne yn it ferjit rekke binne, lykas "sneinoer", foar
"wykein". Lykwols hat it ferset tsjin ynternasjonalismen nea algemien west; sa
wie de grutte skriuwer, oersetter en letterkundige Douwe Kalma (1896-1953) krekt
in grut foarstanner fan 'e opname fan soksoarte wurden yn it Frysk. Hy ferwiisde
nei it Ingelsk, dat ek in ûnbidige soad lienwurden út oare talen ta him nommen
hat, sûnder dat it dêr in sprút minder fan wurden is.

In punt dat hjirmei besibbe is, is de ferfrysking fan sokke ynternasjonalismen.
Yn 'e hjirboppe neamde foarbylden waard al sprutsen fan "tillefyzje" ynstee fan
"telefyzje"; dat is in oanpassing fan in frjemd wurd oan 'e útspraak fan it
Frysk. "Tillefyzje" klinkt Frysker en glidet in Fries no ien kear makliker fan
'e tonge as "telefyzje". Oare foarbylden fan sa'n ferfrysking fan
ynternasjonalismen binne "siktaris" ("sekretaris"), "rimmetyk" ("reumatyk"),
"perfester" ("professor") en "sitewaasje" ("situaasje"). Lange tiid bestie ek
dêr grutte wjerstân tsjin; soks paste in himsels respektearjende taal ommers
net, it wie de útspraak fan in dommenien en wa't soks die, makke sawol himsels
as it Frysk bespotlik. Sadwaande die de generaasje fan mids tweintichste iuw al
sokke foarmen yn 'e ban. Stadichoan komme se lykwols allegear wer werom. En
wêrom ek net, sa betoogde skriuwer Trinus Riemersma yn 1996. In grutte taal as
it Ingelsk docht soks krekt-en-gelyk: psychology en architect hawwe wol har
Frânske skriuwwize beholden, mar wurde útsprutsen as "saikòlledzjy" en
"aketekt".

Der binne troch de tiid hinne ferskate Fryske wurdboeken ferskynd. Ien fan 'e
earsten dy't besocht om 'e Fryske wurdskat op dy wize fêst te lizzen, wie de
grutte literator Joast Hiddes Halbertsma (1789-1869), dy't syn Lexicon Frisicum
yn it Latyn opstelde, mar net fierder kaam as de letter F. Yn 1900 ferskynde it
earste diel fan it troch Waling Dykstra en oaren bewurke Friesch Woordenboek,
folge troch de oare beide dielen yn 1903 en 1911. Dêryn waarden de Fryske
yngongen beskreaun yn it Nederlânsk. By syn oprjochting yn 1938 stelde de Fryske
Akademy him daliks ta doel om dit wurdboek te ferbetterjen. Dêrta waard mei help
fan withoefolle frijwilligers in tige grut kaarte-apparaat opset. Yn 't earstoan
wie men fan doel en skreau in wurdboek dat ferlykber wêze soe mei de Nederlânske
Dikke Van Dale, mar der kaam safolle materiaal binnen dat men úteinlik besleat
om it noch folle grutskaliger oan te pakken.

Sa begûn it wurk oan it reuseftige Grut Wurdboek fan de Fryske Taal, wêrfan't it
earste, 400 siden tellende diel yn 1984 útkaam. Uteinlik soe pas yn 2011 it
25ste en lêste diel reekomme. It is in ûnbidich wittenskiplik wurdboek wurden,
dat de Fryske lemma's tige yngeand yn it Nederlânsk ferklearret en de
betsjuttings yllústrearret mei withoefolle sitaten út 'e Fryske literatuer.
Wylst it wurk oan dit meunsterprojekt geande wie, waarden troch de Fryske
Akademy ek lytsere wurdboeken útbrocht. Sa ferskynden yn 1952, resp. 1956 it
Frysk Wurdboek: Nederlânsk-Frysk en it Frysk Wurdboek: Frysk-Nederlânsk, dy't yn
1985, resp. 1984 yn in folslein op 'e nij besjoene ferzje werútjûn waarden. It
earste wurdboek wêryn't de Fryske wurden ek yn it Frysk beskreaun waarden, wie
it twadielige Frysk Hânwurdboek, út 2008.

Oars as yn it Ingelsk, mar krekt as yn it Nederlânsk en hast alle oare
Germaanske talen, brûkt it Frysk by it foarmjen fan gearstallings de tichte
foarm. Dus as men bgl. fan 'e wurden "beam" en "hûs" in gearstalling meitsje
wol, dan wurdt dy skreaun as "beamhûs", en net mei de iepene foarm, as "beam
hûs", sa't men dat yn it Ingelsk foar de moade hat (tree house). Gauris kriget
by it foarmjen fan sa'n gearstalling it earste diel fan it gearstalde wurd in
ferbûging: "hûnehok", ynstee fan "hûnhok". As it oaninoarskriuwen fan in
gearstalling swierrichheden opsmyt of net goed eaget, dan wurdt der in
keppelstreekje ynfoege: "FNP-kieslist" en "Swarte-Seekust".

It Frysk wurdt skreaun mei in oanpaste foarm fan it Latynske alfabet. Dat Fryske
alfabet bestiet net lykas it Nederlânske út 26, mar út 23 letters. Yn it Frysk
komme nammentlik de letters q en x net foar. Boppedat wurdt de letter y beskôge
as in fariant fan 'e i en dêr ek ûnder alfabetisearre, sadat in wurd as
"ympulsyf" yn in Frysk wurdboek bygelyks foàr "inisjaasje" stiet. Fierders komt
de letter c yn it Frysk allinne foar yn 'e kombinaasje ch. De letters v, z en ch
komme nea foar oan it begjin fan in wurd en de letter g nea oan 'e ein fan in
wurd. De karakteristikens fan it skreaune Frysk komt benammen ta utering yn 'e
lûden mei diakrityske tekens (â, ê, ô, û en ú), dy't yn it Nederlânsk net
foarkomme. Krekt as it Nederlânsk hat it Frysk in ekstra letter, de digraaf ij,
dy't stiet foar it twalûd [ɛ.i̭], dat ek wol skreaun wurdt as ei. Mar oars as yn
it Nederlânsk wurdt dy letter yn it Frysk altyd alfabetisearre as i-j, en
bestiet der gjin beweging dy't der in aparte letter fan it alfabet fan meitsje
wol.

Njonken de boppeneamde diakrityske tekens dy't in útspraakûnderskiedend diel fan
'e stavering foarmje, ken it Frysk ek noch ferskate oare diakrityske tekens,
dy't soms tafoege wurde om 'e bedoelde útspraak dúdliker te meitsjen. It faakst
komt it trema foar, dêr't mei oanjûn wurdt dat twa fokalen efterinoar los
faninoar útsprutsen wurde moatte, en dus gjin lange fokaal of twaklank foarmje,
lykas yn: "beëinigje", "beämte", "koöperaasje", "reüny" en "ateïsme". Fierders
wurde sawol it skerpteken as it klamteken brûkt om 'e útspraak fan in wurd te
fertsjutskjen troch oan te jaan wêr't de klam leit. De e mei in skerpteken (é)
komt sûnt de staveringsherfoarming fan 1980 yn prinsipe noch mar yn fiif wurden
fêst foar ("grouwélich", "mandélich", "oerdédich", "oerémis" en "tréwes"); yn
alle oare gefallen is it tafoegjen fan in skerp- of klamteken opsjoneel
(bygelyks yn "foàrkomme" en "foarkómme").

It Frysk beskikt oer in tige yngewikkelde fokaalynventaris. Yn it foarste plak
binne der in tsiental koarte lûden: [a] (a fan "dak"), [ɛ] (e fan "lek"), [ɪ],
(i fan "pit"), [i] (i fan "bite"), [ɔ] (o fan "hok"), [o] (o fan "bok"), [u] (û
fan "rûch"), [œ] (u fan "put"), [y] (ú fan "tút") en de sjwa of reduksjefokaal
[ǝ] (e fan "gewoan"). Dêrby moat opmurken wurde dat der eins twa foarmen fan 'e
koarte a besteane, mar dat ferskil yn útspraak is net betsjuttingsûnderskiedend.
Fierders binne der 9 lange lûden: [a:] (aa fan "baas"), [ɛ:] (ê fan "bêd"), [e:]
(ee fan "feest"), [ø:] (eu fan "deun"), [i:] (ii fan "wiid"), [ɔ:] (ô fan
"nôt"), [o:] (oo fan "rook"), [u:] (û fan "sûch") en [y:] (ú fan "drúf"). De
lange lûden [e:], [ø:] en [o:] wurde yn it Frysk almeast reälisearre as [e:i],
[ø:y], resp. [o:u], dus oan 'e ein niigjend nei i, ú, resp. û. Fan 'e koarte
lûden kinne der 8 en fan 'e lange lûden ek 8 nasalisearre wurde, wat foarkomt as
se mei in -n derefteroan útsprutsen wurde foàr in f, j, l, r, s, w of z, lykas
yn "ûnsin" of "branje". Fierders hat it Frysk 20 ôfgeande twalûden en 8 opgeande
twalûden, wêrfan't teminsten 6 ek wer yn nasalisearre foarm foarkomme kinne. Ta
einsluten binne der dan noch 8 trijelûden. Dêrmei is it Frysk folle klankriker
as de measte besibbe talen, lykas it Ingelsk en it Nederlânsk.

It Frysk hat teminsten 28 bylûden, dy't yn fonetysk skrift sa skreaun wurde:
[b], [x], [d], [ʣ], [ʤ], [f], [ɡ], [ɣ], [h], [j], [k], [l], [m], [n], [ŋ], [ɲ],
[p], [r], [s], [ʃ], [t], [c], [ʦ], [ʧ], [v], [ʋ], [w], [z] en [ʒ]. Dêrfan binne
[b], [d], [f], [h], [j], [k], [m], [n], [p], [s], [t], [v] en [z] gjin fierdere
útlis brek. De [x] is de ch fan "berch", dy't trouwens yn it Frysk, as it derop
oankomt, ornaris fierder nei efteren yn 'e mûle útsprutsen wurdt, as [χ].
Itselde is it gefal mei de [l], wêrfan't de útspraak yn it Frysk dúdlik
"dûnkerder" of "tsjûker" is as yn it Nederlânsk of it Ingelsk, en mear
oerienkomt mei de útspraakwize yn it Skotsk of de Slavyske talen. Om dat
útspraakferskil wer te jaan kin it teken [ɫ] brûkt wurde. De [r] wurdt yn it
Frysk krekt altyd "rôljend", op 'e punt fan 'e tonge útsprutsen; in breikjende r
([ʀ]), dy't ek wol foarkomt, is altyd persoansbûn en wurdt yn it Frysk as in
spraakgebrek beskôge.

Fierders hat it Frysk twa g's: de plofklank [ɡ] (fan "goed") en de wriuwklank
[ɣ] (fan "drage"), en twa w's: de [ʋ] (fan "wat") en de [w] (fan "skowe"). De
[ɣ] en de [w] kinne nea oan it begjin fan wurden foarkomme, likemin as de [x],
de [v] en de [z]. De [ʣ] is de dz fan "widze"; [ʤ] is de dzj fan "siedzje"; [ŋ]
is de ng fan "bang"; [ɲ] is de nj fan "njonken"; [ʃ] is de sj fan "sjippe"; [c]
is de tj fan "tjems"; [ʦ] is de ts fan "tsiis"; [ʧ] is de tsj fan "tsjerke"; en
[ʒ] is de zj fan "garaazje". Ek komt yn it Frysk de glottisslach ([ʔ]) wol foar,
mar inkeld tusken twa deselde lûden, lykas yn "koöperaasje" of "Kanaän". Dizze
útspraak is dus grutdiels ûnbewust, en de glottisslach wurdt dan yn it skreaune
Frysk ek net werjûn, of it moat wêze troch it trema op it twadde lûd.

Dêrnjonken binne der noch in dozyn palatalisearre konsonanten: [bʲ] (as yn
"bjinne"), [xʲ] (as yn "ferlechje"), [ɟ] (as yn "djoer"), [fʲ] (as yn
"fjochtsje"), [ɡʲ] (as yn "gjin"), [ɣʲ] (as yn "weagje"), [kʲ] (as yn "kjel"),
[lʲ] (as yn "ljip"), [mʲ] (as yn "mjitte"), [pʲ] (as yn "pjut"), [rʲ] (as yn
"rjocht") en [vʲ] (as yn "weevje"). De palatalisaasje fan dizze konsonanten
wurdt lykwols ek wol taskreaun oan it feit dat se folge wurde troch in opgeand
twalûd. Men kin de "jo"-klank yn "rjocht" dus op twa manearen útlizze: as
"r-jo-cht" (mei in opgeand twalûd), of as "rj-o-cht" (mei in palatalisearre
konsonant). Ta einbeslút binne der ek noch fjouwer labialisearre konsonanten:
[dʷ] (as yn "dwaan"), [kʷ] (as yn "kwea"), [sʷ] (as yn "swart") en [tʷ] (as yn
"twa").

Al iuwenlang wurdt om it hoartsje de ûndergong fan 'e Fryske taal binnen fyftich
of hûndert jier foarsein. Sokke ûnheilsprofeten wiene bygelyks Foeke Sjoerds yn
1765, Johan Winkler yn 1868, Waling Dykstra yn 1884, Jan Jelles Hof yn 1927, en
Tony Feitsma yn 1962.

Yn 1967 waard der foar it earst in betroubere enkête oer de posysje fan it Frysk
holden. It die bliken dat doe 71% fan 'e ynwenners fan Fryslân it Frysk as
memmetaal hie. Yn 1980 fûn der op 'e nij in enkête plak en dêrút bliek dat doe
noch mar 55% fan 'e ynwenners fan Fryslân it Frysk as memmetaal hie. Dat wie dus
in efterútgong fan 16% yn trettjin jier – of alteast sa liek it op it earste
gesicht. As men dat persintaazje ferrekkenet mei de útstream fan Frysktaligen út
Fryslân, de ynstream fan Nederlânsktaligen yn 'e provinsje en de groei fan 'e
Fryske befolking, dan liket it al hiel oars. Mar dochs wie der in weromgong en
op grûn dêrfan tochten taalûndersikers dat yn 1994, wer fjirtjin jier letter, it
persintaazje Frysktaligen yn Fryslân op 46% lizze soe.

Doe't der yn 1994 wer in enkête holden waard, die lykwols bliken dat it
persintaazje Frysktaligen stabyl bleaun wie op 55%. As men dat ferrekkenet mei
de befolkingsgroei yn Fryslân yn deselde perioade (fan sa'n 580.000 nei
615.000), kin men dus mei wissichheid stelle dat der yn dy perioade in absolute
taname fan Frysktaligen west hawwe moat fan rom 19.000. En dan is emigraasje út
'e provinsje troch foar in grut part Frysktaligen en ymmigraasje yn 'e provinsje
troch foar in grut part Nederlânsktaligen noch net iens meirekkene.

Hoewol't harren relative oandiel yn 'e befolking fan Fryslân foàr 1980 ôfnommen
en dêrnei gelyk bleaun is, kin dus steld wurde dat der noch nea yn 'e skiednis
safolle Frysktaligen west hawwe as hjoed de dei. En wat de takomst fan it Frysk
oanbelanget: mei't der hjoed de dei noch in hiel soad bern binne dy't it Frysk
as memmetaal meikrije en it hieltyd gewoaner wurdt dat minsken oer de hûndert
jier âld wurde, sil it Frysk grif de twaentweintichste iuw helje.

De ISO 639-taalkoades foar it Frysk binne "fy" en "fry". Om't it
Wikipedia-projekt, sa't op it ynternet wisânsje is, de twaletterige koades
brûkt, wurdt de Fryske Wikipedy oantsjut mei de koade "fy:".



https://fy.wikipedia.org/wiki/Brooklyn_Chase

Brooklyn Chase, echte namme ûnbekend (San Diego, 14 maart 1986), is in
Amerikaansk neakenmodel en pornografysk aktrise. Neffens har offisjele opjefte
is se 1.57 m lang, mei in gewicht fan 50 kg en kupmaat 32DD, dêr't se in
boarstfergruttingsoperaasje foar ûndergien hat.

Chase waard yn 1986 berne yn San Diego, yn it suden fan 'e Amerikaanske steat
Kalifornje. Nei eigen sizzen die se har earste seksuële ûnderfining op doe't se
fyftjin jier wie. Mei achttjin jier troude se mei har freon fan 'e middelbere
skoalle. Foar't se by de pornoyndustry belutsen rekke, wurke se as manager.

Yn 2012, doe't se 26 jier wie, makke se har debút yn in pornografyske film.
Neffens de Internet Adult Film Database (IAFD) hat se sûnt yn likernôch 120
pornofilms spile, û.m. foar sokke foaroansteande labels as Wicked Pictures, New
Sensations, Evil Angel, Jules Jordan Video, Zero Tolerance, Digital Playground,
Elegant Angel, Hustler Video, Red Light District, Devil's Film en Adam & Eve.

Ek hat Chase foar minder bekende studio's wurke, lykas Pure Play Media, Third
Degree Films en Digital Sin. Fierders hat se ek in protte yn 't spier west foar
pornosites op it ynternet, wêrûnder BangBros, Naughty America, Brazzers en
Aziani.com, en hat se ynterrasiale pornografy dien foar de webside Blacks on
Blondes. Yn 2015 waard Chase nominearre foar in AVN Award (de Oscar fan 'e
pornoyndustry) yn 'e kategory bêste aktrise, foar har rol yn 'e film Odd Jobs.
Njonken har aktearwurk hat se ek wol posearre foar neakenblêden.



https://fy.wikipedia.org/wiki/Gabriella_Paltrova

Gabriella Paltrova, echte namme ûnbekend (Chicago, 22 juny 1991), is in
Amerikaansk neakenmodel, stripper en pornografysk aktrise fan mingd
Syrysk-Armeensk, Angelsaksysk Amerikaansk en Russysk etnysk komôf, mei, nei
eigen sizzen, mooglik noch in dripke Joadsk bloed dêropta. Hja hat yn it ferline
ek wol gebrûk makke fan 'e artystenammen Gabriella en Gabriella Roxxx. Neffens
har offisjele opjefte is se 1.52 m, mei in gewicht fan 46 kg en kupmaat 32B.

Gabriella Paltrova is hikke en tein yn Chicago, dêr't se opgroeide as lid fan 'e
grutte Armeenske befolkingsgroep, yn in strang kristlik gesin. Neffens eigen
sizzen wie se as famke tige bleu. Har ûnderwiis folge se foar in grut part oan
priveeskoallen, wêrby't se op 'e middelbere skoalle slim narre waard. Yn 2010,
doe't se achttjin jier wie, sette se útein mei wurk as stripper yn ferskate
stripklubs yn Chicago. Yn in fraachpetear hat Paltrova útlein dat it strippen
har selsfertrouwen joech, om't it har in beskate macht oer de tasjende manlju
ferskafte.

Fia webcamwurk en fotoreportaazjes yn neakenblêden rekke Paltrova úteinlik by de
Amerikaanske pornoyndustry behelle. Se ferfear nei Kalifornje, dêr't se har nei
wenjen sette yn Los Angeles. Yn 2011, doe't se tweintich jier wie, makke se har
debút yn in pornografyske film. Neffens de Internet Adult Film Database (IAFD)
hat Paltrova sûnt yn mear as 85 films spile, û.m. foar sokke foaroansteande
labels as Pure Play Media, Jules Jordan Video, Evil Angel, Hustler Video,
Digital Sin, Devil's Film en Elegant Angel. Ek hat se in protte wurke foar
pornosites as Reality Kings en Brazzers. Paltrova wennet op 't heden yn Las
Vegas.



https://fy.wikipedia.org/wiki/Feriene_Steaten

De Feriene Steaten fan Amearika (FS, USA) is in Noardamerikaansk lân, besteande
út in federaasje fan 50 steaten. De haadstêd is Washington, D.C., de grutste
stêd is New York City. De Feriene Steaten is nei Kanada en Ruslân de tredgrutste
steat fan de wrâld wat grûngebiet oangiet. Neffens ynwennertal is de Feriene
Steaten nei Sina en Yndia ek it tredgrutste lân fan de wrâld. It Ingelsk is de
grutste taal fan de Feriene Steaten en yn de measte steaten ek erkend as
offisjele taal.

De skiednis fan de Feriene Steaten as lân begjint mei de tretjin kolony's dy't
har yn 1776 ûnôfhinklik ferklearren fan Grut-Brittanje. Troch útwreiding fan it
steatsgebiet nei it westen ta en in trochgeande ymmigraasje út Jeropa wei waard
de Feriene Steaten yn de 19e iuw in lân fan betsjutting yn 'e wrâld. Yn 1945 wie
de Feriene Steaten it earste lân op de wrâld mei in atoomwapen. De Feriene
Steaten is permanint lid fan de FN feiligensried en is oprjochtingslid fan de
NAFO. Nei de ein fan de Kâlde Kriich is de Feriene Steaten de iennichst
oerbleaune supermacht. De presidint fan de Feriene Steaten is sûnt 20 jannewaris
2017 Donald J. Trump.

It gebiet, dat no beslein wurdt troch it kontinintale part fan de Feriene
Steaten, wienen yn it ferline wengebiet fan in grut tal lânseigen Amerikaanske
folken en waard fan de 16e iuw ôf kolonisearre troch Spanje, Frankryk, Nederlân
en Ingelân. As resultaat fan de Frânske en Yndiaanske kriich fan 1754 oant 1763,
naam Grut-Brittanje de Frânske koloanjes yn Noard-Amearika oer: it eastlik part
fan Kanada en parten fan it hjoeddeistige Illinois en Ohio. Dêrmei kaam it
grutste part fan de eastkust ûnder Britsk bewâld. De kolonisten wienen net mear
ôfhinklik fan de beskerming tsjin de Frânsen troch it heitelân, en hja begûnen
harren te fersette tsjin it beteljen fan Britske belêstings. Trettjin koloanjes
ferklearren yn 1776 harren ûnôfhinklikens fan Grut-Brittanje, wat it begjin wie
fan de Amerikaanske ûnôfhinklikenskriich. Yn 1783 erkende it Keninkryk fan Grut
Brittanje de ûnôfhinklikens. Yn de nije steat waard in grûnwet oannaam en waard
in regear foarme dat yn 1789 aktyf waard. Yn de rin fan de folgjende iuw
ûntstienen hieltyd gruttere ferskillen troch de noardlike steaten en de súdlike
steaten. Dizze ferskillen laten fan 1861 oant 1865 ta in boargerkriich. De ein
fan de 19e iuw koe skaaimurken wurde as in rite fan westlike útwreiding,
yndustrialisaasje en tafloed fan miljoenen ymmigranten. Yn de 20e iuw hawwe de
Feriene Steaten aktyf meidien oan de Earste en Twadde Wrâldkriich.

Yn de Kâlde Kriich fochten de Feriene Steaten en de Sowjetuny as supermachten om
Jeropa en foar mear sizzenskip yn de wrâldpolityk. De Feriene Steaten besocht
dat fia de NAFO, de kommunistysk Sowjets hienen dêrfoar harren eigen alliânsje,
it Warsjaupakt. Alhoewol't it net ta in direkte kriich kaam, fochten
Amerikaanske troepen tsjin kommunistyske Sineeske troepen yn de Korea Kriich fan
1950-53. De Sowjets makken yn 1961 de earste bemande romtereis, de Amerikanen
hienen yn 1969 as earste in man op de moanne krigen. De spanningen tusken de
Feriene Steaten en de Sowjetuny wienen op in hichtepunt doe't de Sowjetuny
nukleêre wapens op Kuba stasjonearre. Yn de sechtiger jierren groeide de
minskerjochtebeweging ûnder Martin Luther King. Nei de deadlike oanslach op
Kennedy yn 1963, waard de Civil Rights Act fan 1964 en de Voting Rights Act fan
1965 ratifisearre ûnder presidint Lyndon B. Johnson. Tusken 1959-75 fochten
Amerikaanske troepen tsjin de kommunistyske Fietkong yn de ûnsúksesfolle
Fietnam-kriich. Mei de tiid boaze it tal tsjinstanners fan de kriich oan, it
swarte nasjonalisme groeide, it feniminisme groeide en út de Feriene Steaten wei
wreide de seksuele revolúsje him út oer de westerske wrâld. Troch it Watergate
skandaal fan 1974 waard Richard Nixon de earste Amerikaanske presidint dy't
ôftrede moast foar de ein fan syn presidintstermyn. Jimmy Carter waard twa kear
keazen as presidint. Hy wie benammen sterk yn diplomasy mei de Sowjetuny. Mei de
fal fan de Sowjetuny kaam der in ein oan de Kâlde Kriich.

Nei de Kâlde Kriich bleau de Feriene Steaten oer as iennige supermacht op ierde.
Dêrby hienen hja ek in liedende rol yn de Golf Kriich en de kriich yn it eardere
Joegoslaavje. Troch in seksskandaal yn 1998 kaam Bill Clinton wat nuver yn it
nijs, mar hy bleau sitten as presidint. By de presidintsferkiezings fan 2000
waard George W. Bush presidint. Op 11 septimber 2001 fleane Al Kaida terroristen
mei fleantugen yn beide tuorren fan it World Trade Center yn New York City, it
Pentagon by Washington, D.C., likernôch trije tûzen minsken rekken dêrby dea. In
direkt gefolch fan dy oanslaggen wie de "War on Terrorism". Dy't oan 'e ein fan
2001 begûn mei in Amerikaanske ynvaasje yn Afganistan, dêr't de Amerikanen de
Taliban by út it lân reagen. De Taliban feroare har taktyk en begûn mei in
guerilja kriich. Yn 2002 woe it Bush regear in rezjymwiksel yn Irak ha. De NAFO
en de Feriene Naasjes stipen de Feriene Steaten hjirby net, wêrtroch it Bush
regear begjint mei in "Coalition of the Willing" (koalysje fan reewilligen). De
koalysje foel Irak oan yn 2003 en mei in moanne wie de Irakkriich wûn en de
diktator Saddam Hussein fuort. Minskerjochtenorganisaasjes beskuldigen de
Feriene Steaten fan it net neikommen fan ynternasjonale ôfspraken op it mêd fan
minskerjochten. Op 4 novimber 2008, middenmank de kredytkrisis, wurdt Barack
Obama keazen as presidint. Hy is de earste swarte presidint fan de Feriene
Steaten.

Yn it noarden grinzet de Feriene Steaten oan Kanada, yn it easten oan de
Atlantyske Oseaan, yn it suden oan Meksiko en oan de See fan Meksiko, en yn it
westen oan de Stille Oseaan.

De steat Alaska leit apart fan de oare steaten en grinzet oan de Noardpoalsee yn
it Noarden, oan Kanada yn it easten, oan de Stille Oseaan yn it suden en oan
Ruslân yn it westen. Yn de Stille Oseaan leit de steat Hawaï. Fierder hat it lân
nog wat oare gebieten dy't der fia in ferskaat oan regels oan keppele binne.

De grins mei Kanada is 8.895 kilometer lang (wêrfan allinnich al 2.477 kilometer
grins tusken Alaska en Kanada). De grins mei Meksiko yn it suden is 3.326
kilometer lang. De kustliny mei de Atlantyske Oseaan, Pasifyske Oseaan en de
Golf fan Meksiko is 19.924 kilometer lang. Fan de de Kanadeeske grins yn it
noarden nei de Meksikaanske grins yn it suden is sa likernôch in ôfstân fan
rûchwei 2.500 kilometer. Fan de Atlantyske nei de Pasifyske is sa'n 4.500
kilometer.

Fan east nei west sjoen begjinne de 48 steaten mei de Atlantyske kust. Dan komme
de Appalachen. West dêrfan leit it bekken fan de grutte rivieren en de grutte
marren. Fierder nei it westen wurdt it lân hieltyd heger en minder, oan't yn
Wyoming en Kolorado, dêr't in pear fan de heechste toppen fan it Rotsberchte
lizze. Fan dêr ôf bliuwt it lân, it Grutte Bekken, meast 1.500 meter en heger,
oant de Sierra Nevada mei Mount Whitney (4.418 m.). Dêr foarby leit it lân wer
ticht by seenivo, mar by de kust fan de Stille Oseean komt dan noch it
Kustberchte.

Alaska wurdt foaral foarme troch de noardwestlike einen fan it Rotsberchte en it
Kustberchte. It westlikste útrinsel fan it Rotsberchte eindiget as Cape Prince
of Wales dy't tegearre mei de Eastkaap yn Ruslân de Bering Strjitte foarmet. It
útein fan it Kustberchte draait as it Alaska Berchte nei it súdwesten, en
foarmet sa it Alaska Skiereilân en úteinlik de Aleûten dy't yn in bôge de Bering
See beheine.

Hawaiï is in rige fan eilânen yn de Stille Oseaan, súd fan Alaska en west fan
Meksiko. Fierder hearre ek oare eilannen ta de FS, lykas Porto Riko, Gûam en
Amerikaansk-Samoa.

Amerikaanske steaten Alabama - Alaska - Arizona - Arkansas - Delaware - Fermont
- Firginia - Floarida - Georgia - Hawaï - Idaho - Illinois - Indiana - Iowa -
Kalifornje - Kansas - Kentucky - Kolorado - Konettikut - Louisiana - Maine -
Marylân - Massachusetts - Michigan - Minnesota - Mississippy - Missoury -
Montana - Nebraska - Nevada - Nij-Hampshire - New York - Nij-Jersey -
Nij-Meksiko - Noard-Dakota - Noard-Karolina - Ohio - Oklahoma - Oregon -
Pennsylvania - Rhode Island - Súd-Dakota - Súd-Karolina - Teksas - Tennessee -
Utah - Washington - West-Firginia - Wyoming - Wiskonsin

ûnynkorporearre territoaria fan de Feriene Steaten Amerikaansk-Samoä - Gûam -
Amerikaanske Famme-eilannen - Noardlike Marianen - Porto Riko

De Feriene Steaten hawwe ferskate klimaatstypen. Alaska hat in arktysk klimaat,
mei dêrby de heechste bergen fan de Feriene Steaten (Mount McKinley, 6195
meter). Hawaï hat in tropysk klimaat mei tropysk reinwâld, en it suden fan
Florida hat de tropyske savannen fan de Everglades. De hûndertste meridiaan is
ornaris de skiedsline tusken de drûge en fochtige klimaten. Westlik fan de
hûndertste meridiaan hearsket in frijwat drûch steppeklimaat, eastlik dêrfan is
it klimaat oer it generaal fochtich. It noardeasten fan de Feriene Steaten hat
in fochtich, kontinintaal klimaat. Yn grutte berchgebieten lykas de Rocky
Mountains, de Sierra Nevada, en de Cascade Range oerhearsket in berchklimaat
(alpine climate). Yn it súdwesten lizze ferskate woastyngebieten. It pasifyske
kustgebiet yn it noardwesten falt wol in soad rein.

Yn it midwesten komme wol gauris tornado's foar, yn it gebiet dat ek wol Tornado
Alley neamd wurdt. Yn it súdeasten komme grutte tropyske orkanen foar. De
Feriene Steaten hawwe mear tornado's as alle oare lannen op de wrâld mei-inoar.

Fan grutte ynfloed op it klimaat is de jetstream yn de hegere atmosfear dy't
grutte lege drukgebieten út it noarden fan de Pasifyske Oseaan meibringt. As dy
lege drukgebieten yn kontakt komme mei oare lege drukgebieten foar de eastkust
fan de Feriene Steaten, dan falle der yn 'e winter grutte sniebuien dy't
Nor’easters neamd wurde.

De Feriene Steaten fan Amearika hat trije machten. Leden fan it Electoral
College kieze alle fjouwer jierren de lieder fan de útfierende macht, de
Presidint fan de Feriene Steaten. In presidint wurdt foar fjouwer jier keazen en
kin ien kear op 'e nij keazen wurde.

De wetjouwende macht is it Kongres. It Kongres bestiet út twa tûken, it Hûs fan
Offurdigen en de Senaat

Mei goedkar fan de Senaat hat de presidint it foech en kies ien fan de 9
rjochters fan it Heechgerjochtshof, de rjochterlike macht. De rjochters fan it
Heechgerjochthof wurde beneamd foar it libben. It Heechgerjochtshof hat it foech
om te sizzen dat in wet net neffens de grûnwet is wêrtroch de wet ûnjildich
ferklearre wurde kin.

Sawol op federaal as op dielsteatnivo binne de Demokraten en de Republikeinen
sûnt de 19e iuw dominant. De Demokraten wurde sjoen as sintrum-links of liberaal
en de Republikeinen binne sintrum-rjochts of konservatyf. De Demokraten hawwe
tradisjoneel de kleur read en de Republikeinen hawwe blau. De steaten yn it
noardwesten, oan de westkust en sommige steaten om de Great Lakes hinne binne
bekend as "blauwe steaten". De "reade steaten" lizze foaral yn it suden, yn de
Great Plains en yn de Rocky Mountains. Tusken de beide grutte partijen binne der
grutte ideologyske ferskillen oer saken lykas abortus, houliken tusken
homoseksuele spantsjes, de deastraf, en de autonomy fan de dielsteaten.

Lytsere partijen hawwe amper betsjutting yn de Amerikaanske polityk. Sûnt 1856
foarmje de Demokraten en de Republikein de grutste politike machtsblokken.
Allinnich by de ferkiezings fan 1912 slagge it Theodore Roosevelt mei syn
progressiven om as "tredde partij" mear as 20 persint fan de stimmen te krijen.
Yn de njoggentiger jierren fan de 20e iuw hie Ralph Nader lytsere suksessen mei
de grienen.

Op it mêd fan medyske soarch binne de ferplichte sikefersekeringen in punt fan
politike diskusje. Yn 2006 hie sa likernôch 16 persint fan de Amerikanen gjin
sikefersekering. Yn 1993 besocht presidint Clinton fergees om in wetlik
ferplichte sikefersekering yn te fieren. Yn it jier 2010 waard ûnder presidint
Obama in wet oannommen, om it medyske fersekeringsstelsel foar 2018 te
herfoarmjen.

De measte steaten hawwe in wapenwet, dy't yn ferliking mei oare lannen bysûnder
liberaal is. De measte Amerikanen sjogge it wapenbesit tradisjoneel as in grut
rjocht, dat yn de grûnwet bewoartele is. Amerikaanske boargers kinne sûnder
grutte swierrichheden in wapen en kûgels krije en it wapen mei munysje ek drage
op strjitte. Mei-inoar binne der yn de Feriene Steaten mear as 200 miljoen
pistoalen en gewearen yn persoanlik besit. Oer de wetjouwing op it mêd fan
wapenbesit is in soad diskusje. De tsjinstanners sjogge de liberale wapenwetten
as de oarsaak fan relatyf hege misdiedsifers mei wapens lykas oerfallen en
moarden. De foarstanners lykas de National Rifle Association (NRA) binne it dêr
net mei iens en ferwize nei lannen as Kanada en Nij-Seelân, dêr't ek in soad
wapens yn persoanlik besit binne en de misdiedsifers in stik leger as yn de
Feriene Steaten. Dêrneist fine de foarstanners it belangryk dat minsken har sa
better ferdigenje kinne tsjin kriminelen.

It homohoulik is net erkend troch it federale regear, it foech dêrta leit by de
steaten. Yn 2004 wie Massachusetts de earste steat dêr't it homohoulik tastien
waard. Begjin 2012 wienen der yn totaal seis steaten dêr't minsken fan itselde
geslacht mei-inoar trouwe mochten. Yn Kalifornje wie it houlik tusken twa
minsken fan itselde geslacht mooglik fan 16 juny 2008 oant en mei 4 novimber
2008. De legalisaasje fan homohouliken is útfjochten foar de rjochter of
besletten troch in beslút fan de wetjouwende macht, mar net troch referenda.

Op it mêd fan miljeu binne de Feriene Steaten nei Sina it lân mei de twadgrutste
útstjit fan CO2 op de wrâld. De Feriene Steaten is ferantwurdlik foar 21,44
persint fan de CO2-emysje op de wrâld. Bill Clinton ûnderteken oan 'e ein fan
syn amtsperioade wol it Kyoto-protokol, mar dat waard net ratifisearre troch it
Kongres. Reden foar it Kongres en âld-presidint George W. Bush om net te
ratifisearjen wie de eangst dat it Kyoto-protokol de Amerikaanske ekonomy skeine
kinne soe. Op it mêd fan miljeu wurde der frijwillige maatregels nommen en
subsydzje takend foar ûndersyk. In pear steaten lykas Kalifornje komme mei wol
dúdlike regels en besykje de útstjit fan CO2 wol te ferminderjen.

Yn it jier 1973 waard abortus mooglik troch it Roe v. Wade oardiel fan de
heechste rjochtbank. It foech oer abortus leit by de steaten. Ferskate steaten
hawwe ekstra juridyske regels fêstlein lykas in ferplicht petear, ferplichte
tiid om nei te tinken, foarskriften foar kliniken of tastimming fan de âlden by
minderjierrigen.

Fan it begjin fan de ûnôfhinklikens fan de tretjin kolony's yn 1776 en oan de
Earste Wrâldkriich ta sloech it politike isolasjonisme foar master op. Sels yn
de Twadde Wrâldkriich wie it stribjen om sa min mooglik yn ynternasjonale
saken/konflikten behelle te wurden. Mei de Earste Wrâldkriich en it ynsetten fan
Amerikaanske militêren yn Jeropa moast de Feriene Steaten him foar it earst wol
om bûtenlânske saken bekroadzje. Mei de oanfal op Pearl Harbor wie it
isolasjonisme definityf oan syn ein kaam. Dêrfoar kaam, mei troch de Twadde
Wrâldkriich en de dêrop folgjende Kâlde kriich, it politike ynternasjonalisme.
De Feriene Steaten wie in supermacht wurden en sa krige bûtenlânske saken mear
prioriteit as yn it ferline.

Op it mêd fan bûtenlânske polityk hat de Feriene Steaten hjoed-de-dei in (faak
wichtige) stim yn ynternasjonale organisaasjes lykas de G8, de G20, de NAFO en
de Feriene Naasjes. Dêrmei hat in de Feriene Steaten in aardich grutte politike,
ekonomyske en militêre ynfloed oer de hiele wrâld. De measte lannen hawwe
ambassades yn Washington, D.C. en konsulaten rûnom yn de gruttere stêden. Oarsom
hawwe oare lannen ek Amerikaanske ambassades en konsulaten. Allinnich Kuba,
Iran, Noard-Korea, Bûtan en de Republyk Sina (Taiwan) hawwe gjin diplomatyske
bannen mei de Feriene Steaten. Yn 2008 joech de Feriene Steaten $25,4 miljard út
oan ûntwikkelingshelp, it heechste bedrach fan alle lannen op 'e wrâld. Lykwols
is de Amerikaanske bydrage oan ynternasjonale ûntwikkelingshelp mei sa rûchwei
0,2 persint fan it bruto nasjonaal ynkommen in stik leger as de bydragen fan
Sweden (1,04%) en it Feriene Keninkryk (0,52%). Lykwols wurde in soad goede
ynternasjonale doelen net troch de steat betelle mar troch de Amerikanen sels.

De Feriene Steaten hat in "bysûndere politike bân" mei it Feriene Keninkryk en
sterke bannen mei Kanada, Austraalje, Nij-Seelân, de Filipinen, Japan,
Súd-Korea, Israel, en ferskate Jeropeeske lannen. Yn it ramt fan militêre
feiligens wurket de Feriene Steaten gear mei oare NAFO-lannen en mei oare lannen
yn Noard- en Súd-Amearika yn de Organization of American States. Dêrneist binne
der hannelsferdraggen lykas it trilaterale North American Free Trade Agreement
mei Kanada en Meksiko. Neffens in publikaasje fan it Amerikaanske Ministearje
fan Definsje hat de Feriene Steaten 766 militêre basissen yn 40 lannen.
Ofhinklik fan de publike opiny yn it lân krije bepaalde bûtenlânske saken
bysûnder omtinken. Dy saken wurde kategorisearre mei grutte morele titels as de
"striid tsjin it terrorisme" (War on Terror), de "striid tsjin drugs" (War on
Drugs) en de "striid tsjin earmoed" (War on Poverty).

It budzjet fan it Amerikaanske leger wie 574.940.000.000 dollar yn 2008. Dêrmei
hat de Feriene Steaten it grutste militêre budzjet fan alle lannen fan de wrâld.
Nei de Folksrepublyk Sina hat de Feriene Steaten it twadgrutste leger fan de
wrâld. Neffens de aktuele militêre doktrine moat de Feriene Steaten by steat
wêze om witwêr op de wrâld twa ferskillende regionale konflikten tagelyk mei
sukses útfjochtsje te kinnen.

De organisaasje fan de Amerikaanske definsje hat fiif haadûnderdielen: de
lânmacht (Army; rûchwei 570.000 militêren), loftmacht (Air Force 335.000
militêren), marine (navy; 328.000 militêren), marinierskorps (Marine Corps;
201.000 militêren). Mei-inoar wienen dat op 31 maart 2012 sa likernôch 1.435.000
militêren. De kustwacht (US Coast Guard; 43.000) is formeel gjin ûnderdiel fan
it leger, mar is ûnderdiel fan it Department of Homeland Security. Yn tiden fan
kriich wurdt de kustwacht lykwols ûnderdiel fan it Department of the Navy. Sawol
de lân- as loftmacht hawwe (Air) National Guard Units (reservisten). De
reservisten binne ornaris falle ûnder de gouverneur fan de steat dêr't se yn
tsjinst lizze, mar kinne nei oanwizing fan de presidint tafoege wurde oan it
Amerikaanske leger yn it bûtenlân. Sûnt de Fietnamkriich is de tsjinstplicht
ôfskaft.

Yn 1776 hie it lân mar 3 miljoen ynwenners, yn 1915 wienen dat 100 miljoen en yn
1968 200 miljoen ynwenners. Yn 2012 wenje yn de Feriene Steaten nei skatting
sa'n 314 miljoen minsken. Mear as 79% fan de befolking wennet yn 'e stêden (mear
as de helte dêrfan wennet winliken yn de plakken om de grutte stêden hinne).

It kontinint wie foar de komst fan de Europeanen troch Yndianen bewenne. De
earste Europeeske kolonisten wienen de Spanjerts, de Frânsken en de Britten. Yn
de 17e iuw kamen der ek ymmigranten út it westen fan Afrika, meastal net
frijwillich nei Noard-Amearika ta brocht as slaven. Healwei de 18e iuw kamen der
mear Europeanen fan Dútske en Ierske komôf. Letter kamen de ymmigranten oeral út
Europa wei, foaral Skandinaviërs, Italianen, East-Europeanen en Joaden út
East-Europa wei. Yn de twadde helte fan de 19e iuw begûn de ymmigraasje út it
easten fan Azië en it Heine Easten. Tusken 1880 en 1914 ferlieten mear as 20.000
Friezen út de provinsje Fryslân harren heitelân.

De oarspronklike lânseigen befolking, lykas de Yndianen („Native Americans“ of
„American Indians“) en de Eskimo's, binne mei 2.475.956 minsken (0,9%). In
tredde part fan de lânseigen befolking wennet yn reservaten. Der wienen 398.835
Hawajanen en oare Pasifyske eilânbewenners by de folkstelling, dat is rûchwei
0,1% fan de befolking. Mei elkoar hawwe de yndianen 562 erkende stammen
(tribes). Dêrneist binne der noch 245 groepen dy't gjin offisjele erkenning
hawwe. De Yndianen binne gjin ienheid, der binne ferskillende stammen dy't wer
ûnderdiel binne fan in yndianefolk. De ferskillen tusken yndianefolken op it mêd
fan taal, kultuer en religy binne relatyf grut.

It grutste part fan de ynwenners fan de Feriene Steaten praat Ingelsk, wat troch
syn útspraak ek wol Amerikaansk Ingelsk neamd wurdt. Mei it Kanadeesk Ingelsk
foarmet it Amerikaansk Ingelsk de Ingelske dialektgroep fan Noard-Amearika.
Neist it Ingelsk wurdt op Hawaï it Hawajaansk as twadde offisjele taal brûkt. De
steat Louisiana hat gjin offisjele taal, mar brûkt neist it Ingelsk ek it Frânsk
yn offisjele stikken. Yn Nij Meksiko wurde nije wetten sawol yn it Ingelsk as it
Spaansk skreaun, mar dy talen binne net fêstlein as offisjele talen.

It taalfoech leit yn de Feriene Steaten net op nasjonaal nivo, mar op
dielsteatnivo. Op 8 maaie 2007 waard yn de Senaat in resolúsje ynbrocht foar it
wetlik fêstlizzen fan it Ingelsk as nasjonale taal fan de Feriene Steaten. De
resolúsje helle gjin mearderheid. Oant no ta hawwe 30 steaten it Ingelsk
fêstlein as offisjele taal. Yn bepaalde wetten wurde wol betingsten steld oan de
taal; om it Amerikaanske steatsboargerskip te krijen sil by de ynboargeringstest
oan in Ingelske taaltoets foldien wurde moatte.

By de folkstelling fan 2010 waarden 382 talen teld, wêrfan 169 Yndianetalen.
Talen mei mear as ien miljoen sprekkers, neist it Ingelsk, binne; Spaansk (29,7
miljoen), de Sineesk (2,2 miljoen), Frânsk (1,4 miljoen), Tagalog (1,3 miljoen),
Fietnameesk (1,1 miljoen) en Dútsk (1,1 miljoen). Yn Kalifornje en Florida binne
ferskate county's dêr't soms in tredde fan de befolking him net yn it Ingelsk
rêde kin. It grutste part fan dy minsken is ientalich Spaansk.

Oare grutte stêden binne: Boston, Detroit, Pittsburgh, Baltimore, Richmond,
Firginia Beach, Charlotte, Atlanta, Jacksonville, Tampa, Miami, Cleveland,
Kolumbus, Cincinnati, Indianapolis, Milwaukee, Minneapolis, Saint Louis,
Nashville, Memphis, New Orleans, Oklahoma Stêd, Austin, El Paso, Albuquerque,
Denver, Salt Lake City, Washington, Tucson, Long Beach, Las Vegas, Seattle,
Portland, Sacramento, San Fransisko, Fresno en Honolulu.

De Feriene Steaten is in sekulêr lân, it Earste Amendemint fan de grûnwet makket
dúdlik de skieding tusken tsjerke en steat. De autoriteiten meitsje op it mêd
fan religy gjin offisjele sifers wrâldkundich. It United States Census Bureau
mei dêr sels ek net nei freegje, mar publisearret wol resultaten út oare
ûndersiken.

Neffens in ûndersyk út 2002 soe it leauwen foar 59 persint fan de Amerikanen in
"hiel wichtich diel fan it deistige libben" wêze. Neffens in ûndersyk fan 2007
wie 78,4 persint fan de folwoeksenen kristen. Binnen it kristendom binne it
protestantisme (51,3 persint fan de totale befolking) en it katolisisme (23,9
persint) de dominante streamingen. 4,7 fan de befolking hat in oar religy as it
kristendom. De grutste net-kristlike religy's wienen it joadendom (1,7%),
boedisme (0,7%), islam (0,6%), en it hindoeïsme (0,4%).

De Feriene Steaten ha de grutste ekonomy op de wrâld, it BYP per persoan is
$45.800 (2007). Gearstalling fan BYP per sektor is 1,2% lânbou, 19,8% yndustry
en 79% tsjinsten. It is in eigen ynterne ekonomy en de ynfloed fan bûtenlânske
bedriuwen is navenant lyts.

De oanslaggen fan 11 septimber op it WTC, de kriich yn Afganistan, de Irakkriich
en orkaan Katrina ha de ekonomy skeind, mar is dêrnei weromkaam op it eardere
nivo. Troch de hypoteekkrisis en de gefolgen dêrfan foar de banken, is sûnt
healwei 2008 de kredytkrisis ûntstien. Yn oktober 2011 siet 9 persint fan de
wurkbefolking fan it lân sûnder wurk.

Hoewol’t de kultuer oer it generaal los sjoen wurdt fan de Europeeske kultuer
moat de Amerikaanske kultuer wol sjoen wurde as ûnderdiel fan de Westerske
beskaving, lykas de dominante kultueren fan oare ymmigraasjelannen as Kanada,
Austraalje en Nij-Seelân. It kulturele erfskip fan de ferskillende groepen
kolonisten is ornaris noch goed te merkbiten yn datjinge wat de Europeanen en
Latynsk-Amerikanen no as `typysk Amerikaans` of `Anglo-Amerikaansk` sjogge. Dat
docht bygelyks bliken út in ryk ferskaat oan kristlike streamingen yn de Feriene
Steaten: de teologyske grûnslaggen kinne faak as Ingelsk yndield wurde, mar der
binne net in soad selskippen dy’t in relaasje hawwe mei de Anglikaanske Tsjerke.
De Afro-Amerikaanske kultuer hat benammen yn de muzyk en ferdivedaasje syn
spoaren neilitten op it Amerikaanske erfskip. De kulturele yndrukken dy't de
oarspronklike bewenners, de Yndianen, neilitten hawwe binne amper te merkbiten.
Allinnich yn topografiske nammen komme relatyf noch in soad Yndiaanske wurden
foar.

De Amerikaanske kultuer hat in grutte ynfloed op de rest fan de wrâld mei films,
tv-searjes, literatuer, taal en moade. De spikerbroek, it T-shirt en it
baseballpetsje komme fan oarsprong út de Feriene Steaten. Popmuzyk út de Feriene
Steaten is oer de hiele wrâld te hearren. Dy muzyk is foar in grut part ôflieden
fan muzykfoarmen lykas country and western, blues en jazz. In protte grutte
muzikanten en wichtige orkesten yn de westerske klassike muzyk komme of kamen út
de Feriene Steaten. Der binne oer de hiele wrâld populêre ikoanen út de
Amerikaanske kultuer bekend: Walt Disney, John Wayne, Elvis Presley en Marilyn
Monroe. Resintere foarbylden binne Madonna en Michael Jackson. New York City
wurdt sjoen as in sintrum foar opera en ynstrumintale muzyk en hat it romrofte
Broadway-teaterdistrikt dêr’t ûnder oaren in soad musicals te sjen binne. New
York City en San Francisco binne oer de hiele wrâld lieders yn grafysk ûntwerp
en New York en Los Angeles konkurearje mei Europeeske moadestêden as Londen,
Parys en Milaan yn de moade-yndustry. Amerikaanske films (meast opnommen yn
Hollywood) en tv-programma`s kinne yn grutte dielen fan de wrâld sjoen wurde.
Filmyndustryën yn oare dielen fan de wrâld brûke nammen dy’t lykje op de namme
Hollywood: Bollywood yn Bombay, Nollywood yn Nigearia. De grutte Amerikaanske
fastfoodrestaurants, dêr’t bytiden in soad krityk oer is, hawwe sawat oeral op
de wrâld fêstigingen. Dêr kin by sein wurde dat Amerikaanske kapitaalyntinsive
kultuerprodukten as TV en film it foardiel fan in grutte ynlânske merk hawwe yn
ferliking mei dy út oare dielen fan de wrâld. Hja kinne, at se yn de Feriene
Steaten suksesfol west hawwe, dus foar konkurrearjende prizen oer de hiele wrâld
ferkocht wurde.

Net alle kulturele eleminten út de Feriene Steaten hawwe sukses yn oare lannen.
Amerikaanske sporten lykas American football, honkbal en basketbal binne yn
Europa fan lyts belang. Amerikaanske tv-dûmny’s binne somtiden wol op Europeeske
tv-stasjons te sjen, mar de ynfloed is navenant lyts en de argewaasje fan
Europeeske kristenen is bytiden grut.

In faaks noch wichtiger aspekt fan de Amerikaanske kultuer is de stimulearjende
omjouwing foar wittenskiplik ûndersyk en technologyske ynnovaasje. Yn de ôfrûne
iuw en dan benammen nei de Twadde Wrâldkriich hawwe de Feriene Steaten in grutte
bydrage levere op it wittenskiplik en technologysk mêd. Benammen de IT-sektor
ûntwikkele him fan de jierren santich yn it foarste plak hast allinnich mar yn
de Feriene Steaten. Noch hieltyd binne de grutste softwarebedriuwen lykas
Microsoft, Google Inc., IBM en Oracle Corporation, fan Amerikaanske oarsprong.
De Amerikaanske driuw ta ynnovaasje oppenearret him ek yn in grut ferskaat oan
Nobelpriiswinners yn de natuer- en skiekunde, en it binnenheljen fan
wittenskiplik talint út oare dielen fan de wrâld.

De sa likernôch 350 as stammen (tribes) beskôge Yndianegroepen, wêrfan de leden
har identifisearje as American Indians of Native Americans, wenjend yn in grut
part fan 'e Feriene Steaten, foarmje gjin kulturele ienheid. De 225 erkende
stammen fan de Alaska Natives ferskille ek hiel bot, krekt as de Yndianegroepen
op Hawaï. Faak hat dat te krijen mei it etnisiteitferskil tusken de groepen. Se
ûntwikkelen harren eigen identiteiten en kulturele strukturen ek ôfhinklik fan
regio. It oantal Yndianetalen wie tige heech, mar in protte binne weirekke of
mei útstjerren bedrige. De grutste taal is mei sa'n 150.000 sprekkers it Navajo.

Oan 'e kust fan de Stille Oseaan hie de fiskerij syn ynfloed op de kultuer. Yn
dat gebiet binne grutte totempeallen, de grutste stiet yn Washington. Yn it
binnenlân dominearren de jacht, sammeljen en rivierfiskerij. Yn de Grutte
Bekken, de Plains, hiest bygelyks de bizonjacht. Troch de komst fan it hynder
libben de Yndianen hieltyd mear as nomaden, sadat der sûnt de 17e iuw al sprake
is fan in folksferhuzing. It easten rekke dêrtroch nei 1830 foar it grutste part
ûntfolke (Trail of Tears), wêrtroch de kulturele ynfloed fan de Yndianen dêr net
langer mear te merkbiten wie.

De skoalplicht is wetlik fêstlein op dielsteatnivo. Ofhinklik fan de steat
begjint de skoalplicht tusken de 5 en 8 jier en einiget tusken de 16 en 18 jier.

De bern begjinne ornaris mei fiif jier yn it ûnderwiis. De bern begjinne dan mei
de Kindergarten (pjutteboartersplak). De Kindergarten wurdt ek preschool
(foarskoalle) neamd. Nei de Kindergarten folget de Elementary School of Grade
School. Dy hawwe trochstrings fiif klassen dy't grades neamd wurde. De klassen
binne te ferlykjen mei de groepen 3 o/m 7 fan de basisskoalle yn it Nederlânske
skoalsysteem. De Amerikaanske basisskoalle begjint mei seis jier en einiget as
de bern alve binne. It fuortset ûnderwiis wurdt high school neamd en hat in
skieding yn junior high of middle school (te ferlykjen mei ûnderbou) en de
senior high (boppebou).

It postsekundêr ûnderwiis hat ferskate nivo's. Vocational education
(beropsoplieding) liedt minsken op foar in spesifyk berop. De beropsoplieding
duorret ornaris 2 jier. Ta it heger ûnderwiis wurde rekkene de community
colleges, colleges en universiteiten. De community colleges biede in stúdzje fan
twa jier mei in associate's degree, de colleges biede in program fan fjouwer
jier mei oan 'e ein in bachelor's degree. De universiteiten biede trochstrings
stúdzjes fan fjouwer jier of langer, oan de universitêre opliedings is meastal
in master titel ferbûn.



https://fy.wikipedia.org/wiki/Frankryk

Frankryk is in lân yn West-Jeropa. De haadstêd is Parys en de presidint fan de
republyk is sûnt 2012 François Hollande. Frankryk is lid fan de Feriene Naasjes
(1945), mei in permaninte sit yn de Feiligensrie. It lân is ek lid fan de
Noard-Atlantyske Ferdrachsorganisaasje (1949), de Rie fan Jeropa (1949) en de
Jeropeeske Uny (1957). It is ien fan de dielnimmers oan de Jeropeeske Monetêre
Uny en hat 1 jannewaris 2002 de Frânske frank as munt ynruile foar de Euro.

Yn Jeropa heart ek it eilân Korsika by Frankryk, en fierder binne der noch
oerseeske departeminten en oerseeske gebieten yn oare wrâlddielen.

De Pyreneeën foarmje de natuerlike súdgrins mei Spanje, yn it easten lizze de
Frânske Alpen, de Jura en de Fogezen, en yn it noardeasten lizze de Frânske
Ardennen.

Likernôch 27 persint fan it oerflak is bosk; it is dêrmei it boskrykste lân fan
de Jeropeeske Uny. Sintraal Frankryk wurdt dominearre troch it Sintraal Massyf,
in platoberchte mei as heechste punt de Puy de Sancy (1,886 m). Fierder binne
der yn it suden noch de Sevennen te finen, ien fan de sân nasjonale parken fan
Frankryk. Korsika is it grutste Frânske eilân yn de Middellânske See mei in
oerflak fan 8,680 km². It eilân is berchachtich mei mear as 40 bergen boppe de
2,000 meter dêr't it winterdeis regegeld sneit. Fierders hat Frankryk oerseeske
gebieten lykas Martinyk en Guadelûp yn it Karibysk gebiet, Frânsk Guyana yn
Súd-Amearika, Réunion yn de Yndyske Oseaan en ferskate eilannen yn de Stille
Oseaan en in part fan Antarktika.

Op de grins mei Switserlân leit de Mar fan Genêve. Fan Switserlân út, troch dit
mar en tusken de Alpen en it Sintraal Massyf troch rint de wylde Rône, nei de
Middellânske see. Westlik fan it Sintraal Massyf leit de leechflakte fan
Akwitaanje, dêr't de Garonne en de Dordogne nei de Atlantyske Oseaan trochhinne
rinne. Noardliker rint de Loire yn deselde rjochting. Troch Noard-Frankryk rint
de Seine, fan de omkriten fan Dijon ôf, troch Parys nei it noardwesten en komt
by Le Havre yn it Kanaal út. Nei it noarden rinne de Yser, de Skelde en de Maas
nei Belgje, en de grinsrivier de Ryn rint by de eastgrins fan Frankryk ek nei it
noarden.

De grinzen fan it hjoeddeiske Frankryk rinne hast lykop mei de grinzen fan
Galje, dêr't de Keltyske Galjers eartiids wennen. Julius Caesar fan it Romeinske
Ryk ferovere Galje yn de 1e iuw, en de Galjers namen de Romaanske taal (Latyn,
de grûnslach foar it Frânsk) en kultuer oer. It Kristendom waard yn 'e 2e en 3e
iuw it nije leauwen, dat yn de fjirde en fyfde iuw rûnom sa djip woartele wie
dat Hiëronimus fan Stridon skreau dat Galje "frij fan ketterij" wie.

Yn 'e fjirde iuw kamen oer de Ryn Germaanske stammen nei Galje, benammen de
Franken, dêr't letter it wurd "Francie" fan kaam. Fan alle Germaanske groepen
fan Grutte Folkeferfarren wienen de Franken de earsten dy't it Kristlike leauwen
oannamen. Yn 'e iere midsiuwen hienen de Friezen en de Saksen der gâns lijen
fan.

De Karolingen hearsken oant 987 oer Frankryk, doe't Hugo Capet kening fan
Frankryk waard. Tusken 1096 en 1270 die Frankryk me Capet fjouwer krústochten.
Fanwegen harren Normandyske komôf bestjoerden de Ingelske keningen as fazal
grutte parten fan it westen fan Frankryk. Nei de dea fan kening Filips IV yn
1314 ferlearen de Ingelsen oanspraak op 'e Frânske troan. De befolking fan
Frankryk wie yn dy tiid fjouwer kear grutter as de Ingelske mar dy hiene
militêre superieuren. Nei de Hûndertjierrige Kriich ferlear Ingelân harren
oanspraken op it kontinintale Jeropa (Kales bleau lykwols oant 1558 Ingelsk).

Yn 'e santjinde iuw rekke it Frânske keningskip mei Loadewyk XIV op it
hichtepunt. Yn 'e santjinde en achttjinde iuw wie dat mei Frânske taal lyksa, dy
waard yn literêre rûnten en bestjoeren yn it bûtenlân brûkt. Oan 'e ein fan de
18e iuw hie Frankryk koloanjes by de roes yn Noard- en Súd Amearika, Afrika en
Aazje. Nei de Frânske Revolúsje fan 1789 waard Frankryk in republyk. De Frânske
republyk bleau net sa lang want yn 1799 kaam Napoleon I oan 'e macht. Napoleon
waard letter keizer fan it Earste Frânske Ryk (1804–1814). Yn 1815 waard
Napoleon yn 'e Slach by Waterloo ferslein.

It westfront fan de Earste Wrâldkriich wie foar in part yn it noard-easten fan
Frankryk. De striid yn 'e rinfuorgen wie grutste slachting fan de Frânske
skiednis. De Twadde Wrâldkriich wie oars, doe slagge it Dútslân om maaie/juny
fan 1940 Frankryk mei in pear wiken te feroverjen. Nei de Twadde Wrâldkriich
krige Frankryk in sit yn 'e Feiligensried fan de Feriene Naasjes. Frankryk wie
foar Jeropeeske gearwurking, sa docht bliken mei de EMKS, dat letter de
Jeropeeske Uny waard.

Oan 'e ein fan de njoggentiger jierren wienen der yn Frankryk 40 stêden dêr't
mear as 100.000 minsken wennen, inkeld Parys hie mear as ien miljoen. Likernôch
75% fan de befolking libbet yn 'e stêden. Oan de ein fan de Twadde Wrâldkriich
woeks de befolking minder hurd as yn oare Jeropeeske lannen, mar dat feroare nei
de kriich. Frankryk hat krekt as oare Jeropeeske lannen in etnysk ferskaat troch
de ymmigranten. Grutte groepen Noard-Afrikanen teagen nei de Frânske stêden,
benammen nei Parys en Marseille.

It Frânsk is de nasjonale taal yn Frankryk, by it rjochtsprekken of yn in
bestjoer mei inkeld Frânsk brûkt wurde. Der wurdt yn Frankryk ek Bretonsk praat
as minderheidstaal, dat gjin stipe fan it regear krijt, en it sprekkers hurd
efterútbuorket. Oare talen binne it Korsikaansk (op it eilân Korsika,
Nederlânsk, Dútsk, Baskysk, Katalaansk, Oksitaansk.

It roomsk-katolisisme is fierwei de beskiedene godstsjinst, sa'n 80% fan it folk
is it, wylst mar 5% nei de tsjerke giet. Mei de ymmigranten út Aazje, Turkije en
Noard-Afrika binne der no tusken de trije en fiif miljoen moslims. Der binne net
safolle protestanten en joaden.

De Frânske presidint is de heechste befelhawwer fan it Frânske leger. It hat it
tredgrutste budzjet (nei de Feriene Steaten en Ruslân) en hat ek nuklêre wapens.
De Dassault Rafale is in fjochtfleanmasine dy't yn Frankryk boud is.

Frankryk is lid fan de G8 groep fan yndustrylannen. Sûnt 2002 is de muntienheid
fan Frankryk de euro. De lânbousektor is aardich grut as it ferlike wurdt mei
oare westerske lannen. Yndustriën sa as dy fan masjines, gemyske produkten,
auto's, metalen, fleanmasines, elektroanyske apparatuer en itensprodukten
beslagge in grut part fan de Frânske ekonomy.

Mear as de helte fan de hannel fan Frankryk is mei oare leden fan de Jeropeeske
Uny. Japan, de Feriene Steaten en Sina binne lannen dêr't Frankryk in protte
hannel mei hat.

It Bruto Ynlânsk Produkt (BYP) woeks tusken 1995 en 2005 alle jierren mei in
trochsneed fan 2,1 % en hie yn 2005 in wearde fan 1.689,4 miljard euro.

Frankryk is in demokratyske republyk. De presidint wurdt sûnt 2002 foar fiif
jier keazen, earder wie dat sân jier. Op it stuit is Nicolas Sarkozy presidint
fan Frankryk. De Frânske folksfertsjintwurdiging bestiet út de Assemblée
Nationale mei 577 sitten, en de Senaat mei 331. De Earste minister is op it
stuit François Fillon.

Frankryk is opdield yn 22 regio's en yn likernôch hûndert departeminten. De
oerseeske departeminten (Départements d'Outre-Mer, DOM) binne: it
Súd-Amearikaanske Frânsk-Guyana, de Karaïbyske eilannen Guadelûp en Martinyk en
yn de Yndyske Oseaan Réunion. Fierders binne der oerseeske gebieten (Territoires
d'Outre-Mer, TOM), dy't yn in losser ferbân mei it memmelân stean.

Frankryk hat fjouwer gebieten bûten Jeropa dy't ek ûnder it Frânsk regear falle:

Wichtichste havens binne Bordeaux, Calais, Duinkerken, Le Havre, Marseille,
Nantes, Parys, Roue en Strasbourg. Parys hat it grutste fleanfjilden fan
Frankryk, oare grutte fleanfjilden binne te finen yn Lyon, Nice en Marseille. De
maksimum snelheid op de autodyk is 130 km/h. Op de measte autodiken moat tol
betelle wurde. Der binne mar in pear autodiken tolfrij, autodiken yn de stêden
en de A 75. Der binne fansels ek útsûnderingen, yn guon stêden binne doch
toldiken (ringdyk noard Lyon en A 14 by Parys).

Frankryk hat (2006): 951.500 km ferhurde dyk. 29.370 km spoardyk. 8.500 km
farwetter.

De Frânske taal en kultuer hie oant de Twadde Wrâldkriich gâns mear betsjutting
yn oare Jeropeeske lannen as hjoed de dei. It Frânske regear hat regels foar it
brûkme fan Frânske taal op 'e tillefyzje, en besiket de Frânske muzyk en
literatuer te stypjen. Mei de museums sa as it Louvre en iuwenâlde boukeunst is
Parys de kultuermetropool.

Frankryk hat in grut muzikaal ferskaat en libbendige muzykkultuer. Neist de
ferneamde fertsjinwurders fan de Chanson, lykas Edith Piaf, binne der ek moderne
Frânske muzikanten en avantgardyske muzykrjochtingen. Daft Punk en Etienne de
Crécy pronken mei de „French House“, Gotan Project is pionier wat de saneamde
Electrotango oangiet, en St. Germain makket in griemmank fan Jazz en House. De
band Air is meast ferneamd om har sfearfolle muzyk.

Underwiis yn Frankryk begjint mei it beukerûnderwiis (écoles maternelles). Foar
bern tusken de 6 oant 16 jier is it ûnderrjocht ferplichte. Hja begjinne mei it
basisûnderwiis (école élémentaire) en dêrnei it fuortset ûnderwiis (collège).
Dat duorret oant it bern 15 is en moat dêrnei moat it bern op syn minst noch ien
jier technysk ûnderwiis of beropsûnderwiis ha.



https://fy.wikipedia.org/wiki/Itaalje

Itaalje is in lân yn Súd-Jeropa. De haadstêd is Rome en de president fan de
republyk is sûnt 2015 Sergio Mattarella.

Itaalje bestie foar 1861 net yn steatsferbân, omdat it gebiet ferdield wie yn
ferskate lytsere steaten, faak ûnder útlânsk tafersjoch (troch lannen as
Eastenryk, Frankryk en Spanje ). Yn de frije steat Piedmont kaam de greve fan
Cavour yn 'e fyftiger jierren fan 'e 19e iuw mei plannen om de Eastenrikers út
Lombardije en Feneetsje te reagjen, om ta in Noard-Italjaanske steat te kommen.
De oare sintrale en súdlike Italjaanske steaten hiene dêr ek belang by en sluten
har oan by Piedmont. It slagge Garibaldi yn 1860 om it suden fan Itaalje te
feroverjen fan it Keninkryk fan Sisylje, en it Keninkryk Itaalje waard stifte.
Vittorio Emanuele II wie de earste kening fan Itaalje. Yn 1861 wiene Latium en
Fenetië noch hieltyd net in diel fan Itaalje, se koene har net losmeitsje fan de
Paus en de Eastenrykse keizer. Feneetsje kaam nei kriich tsjin Eastenryk yn 1866
by Itaalje, en Latium mei Rome waarden yn 1870 ferovere , tagelyk wie dat de ein
fan de pontifikale steat en de macht fan de paus. De paus, lilk om dat foarfal,
ferklearre himsels finzen yn 'e Italjaanske Steat, omdat Katolike minsken net
meidienen oan it politike barren. Itaalje focht yn 'e earste wrâldkriich mei
Grut-Brittanje, Frankryk en Ruslân tsjin de sintrale mogendheden. De kriich
waard fochten oan de eastlike grins fan Itaalje, dat begrinzge wurd troch
Eastenryk. Nei it 'Caporetto ferlies', like de kriich foar Itaalje ferlern, mar
trochdat de alliearden kriich wûnen 1918 wie it oer, en Itaalje krige Súd-Tirol,
dat foarhinne Eastenryksk wie, alhoewol't it doe ek al foar in diel bewenne wie
troch Italjanen.

1922 wie it jier fan in nije Italjaanske beweging, laat troch Benito Mussolini,
lieder fan it Fasisme yn Itaalje. Hy waard regearingslieder en diktator, en
neamde himsels 'duce'. Hy begûn in freonskip mei Adolf Hitler en focht oan syn
kant mei yn 'e twadde wrâldkriich. Itaalje die fan 1940 ôf mei oan de kriich en
stried mei Dútslân tsjin Frankryk, Grut-Brittanje en Ruslân. Op 25 july 1943
kaam de Faksistyske Grutte Rie gear, dêr't Mussolini ôftreedzje moast as
regearingshaad. Itaalje wie fan 8 septimber 1943 ôf net mear in meistander fan
Dútslân. Itaalje waard in meistander fan Frankryk en Grut-Brittanje, mar it
Italjaanske hear wie betiisd, se wisten net mear wa't har fijân wie. Yn it
noarden fan Itaaje begûn de Italjaanske beweging Resistenza te fjochtsjen tsjin
it Dútske hear. Mussolini besocht it op 'en nij mei in Noardlik Italjaanske
Faksisten steat, de Republyk fan Salò, mar dat wie net in súkses. Op 25 april
1945 wie Itaalje frij. De steat waard in republyk op 2 juny 1946, nei in
referindum wêrby't froulju foar it earst stimme mochten.

It lân hat twa grutte eilannen, Sisylje yn it suden en Sardynje yn it westen. It
tredde grutte eilân, Korsika, heart by Frankryk. Itaalje hat fansels ek in soad
lytsere eilannen, dêr't Elba faaks it ferneamdst fan is. It meast súdlike eilân,
Lampedusa, leit tichter by it fêstelân fan Afrika as by it fêstelân fan Itaalje.

Om't Itaalje op it Afrikaanske kontinintale plat leit hat de hegere faasje fan
Afrika yn Jeropa de Alpen opstood. De noardgrins fan Itaalje leit dan ek oer de
toppen fan de Alpen. It grutste berchte dat dêrby binnen de grins leit binne de
Dolomiten. Min of te mear oanslutend oan de Frânske Alpen begjint de rêchbonke
fan Itaalje, de Apeninen, dy't troch gâns Itaalje nei it suden rinne. Fierders
binne der yn Itaalje ferskate fulkanen, dêr't de Fesuvius by Napels, de Etna op
Sisylje en it fulkaaneilân Stromboly de ferneamdste binne.

De eastkust fan Itaalje is oan de Adriatyske See, dy't fia de Strjitte fan
Otranto yn de Ionyske See oergiet, wêrfan de Golf fan Taranto de twa úteinen fan
Itaalje skiedet. De Strjitte fan Messina rint tusken it fêstelân en Sisylje
troch. Dat eilân hat oan de súdkant de Middellânske See, wêrfan it Malta Kanaal
de ôfskieding foarmet fan Malta, en it Sisyliaansk Kanaal de ôfskieding mei
Tuneezje. Oan de noardkant fan it eilân leit de Tyrreenske See, dy't fierder
beheind wurdt troch Sardynje, Korsika en it fêstelân. Oan it noardein fan it
Frânske Korsika skietd de Liguryske See it eilân fan de Italjaanske fêste wal.

Yn it noarden lizze de fjouwer grutte marren fan Itaalje, de Lago Maggiore, de
Komo Mar, de Iseo Mar en de Garda Mar. Yn de flakte tusken de Alpen en de
Apeninen rint de rivier de Po. Yn de midden fan it lân leit benoarden Rome ek
noch in groep marren, wêrûnder de Mar fan Bolsena.

Yn Rome leit it ûnôfhinklike Fatikaanstêd. Noardliker leit ticht by de
Adriatyske See San Marino.

Sûnt it midden fan de njoggentiger jierren hie Itaalje as ien fan de earste
Jeropeeske lannen in negative befolkingsgroei. Wat betsjut dat it oantal berten
lytser is as it oantal minsken dy't stoarn binne. Lykwols is de lêste 2 à 3
jierren wer sprake fan in hiel lytse groei. Utsein Rome en Palermo hawwe de
grutte stêden in omleechgeand oantal ynwenners.

It meastepart fan de befolking sprekt de Italjaanske taal (wêrûnder ferskate
dialekten); der binne Dútsk-, Frânsk-, Sloveensk-, Gryksk-, Friulaansk- en
Kroatyske- sprekkende minderheden. It Italjaansk komt fan it Latyn (de taal dy't
eartiids de Romeinen sprutsen). De Dútsksprekkende minderheid yn Noard-Itaalje
wurdt Zimbern neamd.

Sawat alle Italjanen binne Roomsk-Katolyk. De Italjaanske haadstêd Rome is de
sit fan de Paus.

It lân is ferdield yn 20 regio's, dy’t yn in totaal fan 107 provinsjes wer
ûnderferdield binne. Dizze 20 gebieten hawwe parleminten en oerheden. As
resultaat fan in referindum fan 2001 binne de regionale foegen ferhege.

De Italjaanske definsje hat in lânmacht, loftmacht, marine en militêre polysje
(Arma dei Carabinieri).

Yn 2005 wienen der 13.884.079 Italjaanske mannen fan tusken de 16-49 jier.
Dêrfan wienen 11.285.488 fit foar militêre tsjinst. Dy groep wurdt alle jierren
oanfold mei manlju dy't sechtjin jier wurde, yn 2005 wienen dat der 31.317.

Itaalje is in stiftsjend lid fan de Noard-Atlantyske Ferdrachsorganisaasje
(1949) en de Rie fan Jeropa (1949). Sûnt 1955 is it lân lid fan de Feriene
Naasjes. Itaalje is ek in stiftsjend lid fan de Jeropeeske Uny (1957).

BYP per persoan is $30.900 (2007). Gearstalling fan BYP per sektor is 2% lânbou,
27% yndustry en 70,9% tsjinsten.

Wichtichste havens binne Augusta, Genoa, Livorno, Ravenna, Sarroch, Taranto,
Trieste en Feneesje. De fleanfjilden fan Rome, Milaan en Feneesje binne de
grutsten fan Itaalje. De maksimum snelheid op de autodyk is 130 km/h.

Itaalje hat (2006): 487.700 km ferhurde dyk. 19.460 km spoardyk. 2.400 km
farwetter.



https://fy.wikipedia.org/wiki/Nederl%C3%A2n

Nederlân (Nederland) is in lân yn Jeropa, mei 16.730.632 ynwenners yn 2012, en
mei in oerflak fan 41.526 km² (wêrfan 7.644,94 km² wetter). De haadstêd is
Amsterdam en de kening fan de monargy is sûnt 2013 Kening Willem-Alexander.

Yn de prehistoarje hawwe der sûnt de Iistiid al jagers libbe yn de hegere
gebieten fan it lân. Yn de lêste milenniums foar Kristus kaam dêr lânbou by. De
histoarje begjint foar Nederlân mei de Romeinen dy't benammen besuden de Ryn
taholden. Yn harren tiid waarden de earste stêden stifte. De Romeinen rommen it
om 400 hinne it fjild foar de Franken en Friezen dy't mekoar de hearskippij
bestriden hawwe oer it midden fan Nederlân. Om 800 hinne behearsket Karel de
Grutte mei grutte parten fan Jeropa ek hiel Nederlân. In ryk fan de Franken
waard troch erfopfolging slit; ien fan de gefolgen dêrfan wie dat men yn
Nederlân gjin ferwar hie tsjin oanfallen fan de Wytsingen.

Nei 1000 kaam in ein oan dy ynfallen, en gie it yn West-Jeropa sa bêst dat de
lokale hearren harren gebiet begûnen út te wreidzjen. Dit late yn de 14e iuw ta
de partijtiid, dy't úteinliks troch de Habsburgers eindige waard. Sy makken de
Nederlannen ta in ienheid, dêr't fan 1568 ôf, it noardlike part him ûnôfhinklik
fan makke. Dizze Republyk fan de Sân Feriene Nederlannen bestie oant de Frânske
tiid, doe't it lân yn fazen part fan it Frânske Keizerryk waard.

Nei de Frânske tiid waard yn 1814 Nederlân in keninkryk, earst mei ek de súdlike
Nederlannen derby, en mei Lúksemboarch yn in personele uny, mar úteinlik mei
ûngefear de hjoeddeiske grinzen. Yn de Earste Wrâldkriich wie Nederlân neutraal,
mar troch de oarloch wie de see net feilich, en de hannel en it iten rûnen
tebek. Nei de oarloch gie it gau better, oant de Krisisjierren. Hjirnei kaam,
tagelyk mei it opbetterjen, yn Jeropa it faksisme, wat late ta de Twadde
Wrâldkriich. Yn 1940 waard Nederlân ynnaam troch Dútslân, en earst yn 1945 wer
befrijd.

Troch de Dútske ynfal yn Nederlân waard dúdlik dat de Nederlânske neutraliteit
by ynternasjonale konflikten net altyd feilich te stellen wie. It
neutraliteitstinken ferdwûn nei de Twadde Wrâldkriich en Nederlân slute him oan
by de NAFO. Yn 1951 rjochte Nederlân mei Dútslân, Frankryk, Belgje, Lúksemboarch
en Itaalje de Jeropeeske Mienskip foar Koalen en Stiel op (foarrinner fan de
Europeeske Uny. Yn 1944 waard de Benelúks oprjochte, dy't sûnt 1960 de status
fan in ekonomyske uny hat.

Maatskiplik feroare yn de sechtiger jierren gâns. De ferpyldering waard fuort
nei de oarloch al minder fanselssprekkend. De ledetallen en de ynfloed fan de
tsjerke waarden lytser. Troch de massamedia koenen de minsken ienfâldiger te
witten komme hoe't minsken yn oare pylders libben en tochten. Mei troch de
massamedia en de oangeande demokratisearring waarden de minsken hieltyd
selsstanniger en fielden net mear de needsaak om de foarskriften út de eigen
pylder te folgjen.

Nederlân leit yn it noardwesten fan Jeropa en wurdt begrinzge troch de Noardsee
yn it westen en noarden, Dútslân yn it easten, en Belgje yn it suden. De
lângrinzen binne yn totaal 1027 km lang, de kust hat in langte fan 451 km. Yn it
Karibysk gebiet lizze noch trije eilannen dy't ûnderdiel binne fan Nederlân.

Nederlân is foarme as in rivierdelta, dy't it heechst is yn it súdeasten, en nei
alle kanten omleech rint. It heechste punt fan de Nederlân is de Mount Scenery
mei 877 meter, it heechste punt fan de 12 provinsjes is de Faalserberch mei 322
meter. It djipste punt leit yn de Súdplaspolder yn de gemeente Nijtsjerk oan de
Isel, mei 6,76 meter ûnder Amsterdamsk peil.

Grutte parten fan it lân binne ferlern oan en weromwûn op de see. De helte fan
it lân is dan ek net heger as in meter boppe seenivo, en in fearn fan it lân
leit sels ûnder seenivo. Dat betsjut dat sûnder diken in fearn fan it lân
normaal ûnder wetter stean soe, en mear as de helte by elts heech wetter
oerspield wurde soe. Ien fan de Nederlânske provinsjes, Flevolân bestiet
hielendal út polders, en leit kompleet ûnder seenivo. Utsein Limboarch hawwe
alle oare provinsjes ek lytsere as gruttere stikken lân dy't ûnder seenivo
lizze.

Grutte parten fan Nederlân kinne sjoen wurde as eilannen, om't rivieren en
fearten der oan alle kanten omhinne rinne. Ek hawwe der tiden west dêr't de see
fierder ynkrongen wie en der dêrmei ek mear eilannen yn Nederlân wienen, dy't no
wer lânfêst binne. Lykwols hat Nederlân ek no noch sân eilannen yn see: de
waadeilannen Teksel, Flylân, Skylge, It Gryn, It Amelân, Skiermûntseach en
Rottum.

Yn it súdwesten fan it lân binne de measte grutte eilannen no troch damen
ferbûn, mar se wurde al noch as eilannen sjoen: Goeree-Oerflakkee,
Skouwen-Duvelân, Noard-Bevelân, Súd-Bevelân en Walcheren. Tusken dizze grutte
eilannen lizze lykwols ek noch in protte lytsere, net oandamme eilannen.

Yn de Markermar kinne de eilannen Pampus en Marken neamd wurde. Yn oare marren
en op de rivieren is noch in grut tal oare eilannen te finen.

Sûnt 10 oktober 2010 hat Nederlân trije bysûndere gemeenten yn it Karibysk
gebiet derby krigen dy't dêrfoar ûnderdiel wienen fan it Keninkryk fan de
Nederlannen. Dy trije gemeenten binne de eilannen Bonêre, Sint Eustaasjes und
Saba.

Trije Jeropeeske rivieren komme út it suden nei Nederlân, en rinne dêr nei it
westen nei de Noardsee: de Ryn, de Maas en de Skelde. Nei alle gedachten is
dizze rjochtingsferoaring ta stân kaam troch it iis dat ûnder de lêste iistiid
healwei oer Nederlân lei. De Ryn en de Maas hawwe de râne fan it iis bylâns in
mienskiplike delta foarme, mei de Waal/Merwede as de haadstream yn it midden. De
Isel, in sydearm fan de Ryn dy't nei it noarden rint, is mooglik de rin fan de
Ryn fan foar de iistiid.

Nederlân hat ûnder ynfloed fan de Noardsee in myld seeklimaat. Yn de simmer
binne de temperatueren oan 'e kust in bytsje kâlder as yn it binnenlân, yn de
winter lizze de temperatueren oan 'e kust justjes heger. It klimaat wurdt
beynfloede troch de Midden-Europeeske westewyn.

Neffens de klimaatklassifikaasje fan Köppen falt Nederlân yn de yndieling Cfb.
(tuskenbeiden seeklimaat).

Mei in befolkingstichtens fan 447,9/km² (2012) heart Nederlân by de 30
tichstbefolkste lannen fan de wrâld. Nederlân hat gjin in stêd mei mear as in
miljoen ynwenners; wol binne krapoan 30 gemeenten dy't mear as 100.000 ynwenners
hawwe. De fjouwer grutste stêden binne Amsterdam, Rotterdam, De Haach en
Utrecht, dy't alle fjouwer yn it westen fan it lân lizze. De stêdekloft dêr't dy
fjouwer stêden ûnderdiel fan binne wurdt de Rânestêd neamd, dêr't sa'n 40 % fan
de hiele Nederlânske befolking wennet.

Súd-Hollân is mei mear as trije en in heal miljoen ynwenners de provinsje mei de
measte ynwenners, dêrnei komme Noard-hollân en Noard-Brabân (beide mear as twa
miljoen). Yn de lêstneamde provinsje foarmje de fiif stêden fan BrabantStad in
oare belangrike stedsregio dy't goed is foar 20 % fan de yndustriële produksje
fan Nederlân. Yn it easten binne Arnhim-Nymwegen en Twentestad twa lytsere
agglomeraasjes, yn it súdeasten leit de stedsregio Súd-Limburch mei de stêden
Maastricht, Sittard, Geleen, Heerlen en Kerkrade. Dêrneist binne der ferskate
stêden dy't op regionaal nivo in wichtige funksje hawwe, lykas Grins en Ljouwert
yn it noarden en Maastricht yn it suden. Yn totaal wennet 82 % fan de
Nederlanners yn in stedsgebiet.

Sûnt 2005 binne de Friezen erkend as nasjonale minderheid ûnder it Ramtferdrach
oangeande de Beskerming fan Nasjonale Minderheden.

De offisjele lânstaal is it Nederlânsk. Regionaal binne it Frysk, Ingelsk en
Papiamintsk amtlike talen. It Frysk is yn de provinsje Fryslân in offisjele
taal. Op it eilân Bonêre is it Papiamintsk in offisjele taal, en op de eilannen
Saba en Sint Eastatius is it Ingelsk in offisjele taal. De offisjele talen wurde
regionaal brûkt yn it iepenbier bestjoer, en as fiertaal op ferskate skoallen.

It Nederlânske parlemint, de wetjouwende macht, is part oer twa keamers, de
Earste Keamer (75 sitten) en de Twadde Keamer (150 sitten). De steatsfoarm is in
konstitúsjonele monargy mei in parlemintêre demokrasy. Alhoewol't de haadstêd
Amsterdam is, hat De Haach de funksje fan regearingsstêd. De útfierende macht is
yn hannen fan de keniningin en de ministers. De rjochterlike macht is yn hannen
fan de rjochters en offisieren fan jústysje.

De neikommende politike partijen binne sûnt de ferkiezings fan 2012 yn de Twadde
Keamer fertsjinwurdige: VVD (41), PvdA (38), SP (15), PVV (15), CDA (13), D66
(12), CU (5), GL (4), SGP (3) PvdD (2) en 50+ (2).

Nederlân is in oprjochtingslid fan de Benelúks (1944), de Feriene Naasjes
(1945), de Noard-Atlantyske Ferdrachsorganisaasje (1949), de Rie fan Jeropa
(1949) en de Jeropeeske Uny (1957).

De earste laach fan bestjoer is it parlemint yn De Haach. It twadde bestjoerlike
nivo leit by de provinsjes:

Yn 2008 wienen der 3.950.825 Nederlânske mannen fan tusken de 16-49 jier. Dêrfan
wienen 3.233.773 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 105.735.

Fuotbal is de meast populêre sport yn Nederlân. De KNFB is de organisaasje dy’t
yn Nederlân de fuotbalkompetysjes en -eveneminten organisearret. In oare
populêre sport is it reedriden mei eveneminten lykas de Alvestêdetocht. De
oarsprong fan it kuorbal leit yn Nederlân, krekt as de Fryske sporten
fierljeppen en keatsen. Yn 1900 die Nederlân foar it earst mei oan de Olympyske
Spullen.

De Nederlânske oersetting fan de bibel wie yn 1637 klear. Yn de tiid fan de
Republyk fan de Sân Feriene Nederlannen wie Joost van den Vondel de meast
ferneamde dichter fan de Nederlânske taal. De trije belangrykste skriuwers foar
de Nederlânske literatuer yn de twadde helte fan de 20e iuw wienen Harry
Mulisch, Willem Frederik Hermans und Gerard Reve.

Gysbert Japiks hat foar de Fryske renêssânse tige wichtich west. Yn de 19e iuw
waard de Fryske literatuer beskieden troch de bruorren Halbertsma. De Fryske
bibeloersetting (âlde en nije testamint) wie yn 1943 klear. Rink van der Velde
is ien fan de bêst ferkeapjende skriuwers fan de 20e iuw.

BYP per persoan is $39.000 (2007). Gearstalling fan BYP per sektor is 3% lânbou,
21% yndustry en 76% tsjinsten.

Wichtichste havens binne Amsterdam, IJmuiden, Rotterdam, Terneuzen, Flissingen,
Harns en Delfsyl. Amsterdam (Schiphol) hat it grutste fleanfjild fan Nederlân,
oare grutte fleanfjilden binne dy fan Grins (Eelde), Eindhoven, Rotterdam en
Maastrich (Maastricht-Aachen Airport). De maksimum snelheid op de autodyk is 120
km/h.

Nederlân hat (2006): 134.981 km ferhurde dyk. 2.797 km spoardyk. 6.211 km
farwetter.



https://fy.wikipedia.org/wiki/Yndia

Yndia is in lân yn Súd-Aazje, oan de Yndyske Oseaan. De haadstêd is New Delhi en
de presidint fan de republyk is sûnt 2007 Pratibha Patil.

It noarden fan it lan leit yn de Himalayaberchrige en syn útrinners Pamir en
Karakoram en is dêrtroch tige bercheftich. De Kanchenjunga mei 8.598 meter is it
heechste punt.

Fierder nei it suden lizze de grutte flakten. Hjir rinne ek de grutte rivieren,
de Ganges en de Brahmaputra, dy't útkomme yn de noardein fan de Baai fan
Bengalen. Troch dizze rivieren is it gebiet tige fruchtber.

Yn it westen leit de Tharwoastyn en yn it suden leit in grut plato, it Dekan.
Dat plato leit tusken de Baai fan Bengalen en de Arabyske See. Oan beide kanten
wurdt it plato begrinzge troch berchrigen, de westlike en eastlike Ghats.

It earste ryk dat al slagge gâns it gebiet tusken it berchtme en de see yn te
nimmen, kaam fan bûten: Grut-Brittanje wie mei de foarútgong fan de tegnyk as
earste by steat de grutte ôfstannen baas te wurden en naam yn de rin fan de 19e
iuw gâns it gebiet yn dêr't no Yndia yn leit.

Mei it ûntstien fan dizze steatkundige ienheid kaam ek al gau in beweging op
dy't stribbe nei in ûnôfhinklike steat. It hjoeddeiske Yndia waard op 15
augustus 1947 ûnôfhinklik fan Grut-Brittanje.

Yndia is nei Sjina it lân mei de grutste befolking fan de wrâld. Yn dit lân
foarmje taal, religy en it kastensysteem in tige wichtige grûn foar it bepale
fan ien syn posysje yn de maatskippij. Yn it suden (Súd-Yndia) wenje fral
donkerkleurige Dravidjers en yn it noarden stamme de minsken ôf fan de ljochter
kleurde Yndo-Aarjers dy't letter, om-ende-by 3500 jier lyn yn Yndia arrivearren.

Oan it begjin fan de 20e iuw telde Yndia 250 miljoen ynwenners, dat oant is yn
distiid ferfjouwerfâldige. Neffens de lêste offisjele folkstelling yn 2001 telde
it lân 1.028.610.328 minsken.

Yndia stie oan de widze fan ferskate religys, wêrûnder it Hindoeïsme, Boedisme
en it Sikhisme. Ek de Islam hat in wichtige ynfloed hân op de Yndiaaske kultuer
en Yndia heart, mei Yndoneezje en Pakistan ta de top trije fan lannen mei it
grutste oantal moslims. Offisjeel hat Yndia gjin steatsgodstsjins en is dêrtroch
in sekulier lân.

Under de oare religys wurde rekkene de oanhingers fan it Zoroastrisme, it
Bahá'í-leauwen en it Joadendom. Nei skatting wenje der om-ende-by 5.000 joaden
yn Yndia, de measten yn en om Bombay.

Yn Yndia wurde lokaal in protte ferskate talen sprutsen. De wichtichste taal is
it Hindy dat krektas it âlde Sanskryt skreaun wurdt yn it Devanagary-skrift. It
Hindy is de earste offisjele taal, dy't troch de federale oerheid brûkt wurdt.
It Ingelsk wurdt troch de federale oerheid brûkt om mei steaten dêr't it Hindy
net de offisjele taal is te kommunisearjen en is populêr yn it sakelibben, yn
regearingssaken en yn net-Hindy sprekkende steaten. Utsein Hindy, hat Yndia noch
21 oare offisjele talen. Lang om let hat Yndia noch 392 oare libjende talen.



https://fy.wikipedia.org/wiki/Spanje

Spanje is in lân yn Súdwest-Jeropa op it Ibearysk Skiereilân. De haadstêd is
Madrid. It lân is in monargy mei Felipe VI sûnt 2014 as kening.

Eastlik fan it fêstelân lizze yn de Middellânske See de Baleären. Foar de kust
fan de Westlike Sahara lizze de Kanaryske Eilannen, en op de noardkust fan
Afrika lizze twa Spaanske eksklaves, Ceuta en Melilla, mei foar de kust noch in
pear Spaanske eilântsjes. Oan de Strjitte fan Gibraltar leit Gibraltar, in
enklave dy't part fan Britske is.

Spanje omfettet it grutste part fan it Ibearysk skiereilân. Yn it noardeasten
foarmje de Pyreneeën de grins mei Frankryk en Andorra. Yn it súdeasten leit de
Sierra Nevada, mei de heechste top fan Spanje, de Mulhacen, 3.482 m. Mar ek de
rest fan it lân is bercheftich. Ut dy bergen komme de rivieren, lykas de Ebro
dêr't it skiereilân nei neamd is, en de langste rivier fan Spanje, de
Guadalkwivir.

Neffens it Spaanske kiesrjocht mei minsken mei it Spaanske steatsboargerskip fan
18 jier ôf stimme. Alle fjouwer jier kin der direkt stimd wurde foar Congreso de
los Diputados. De lokale parleminten wurde ek direkt keazen troch it folk. De
senaat of earste keamer wurdt yn 2 kear keazen. 208 folksfertsjinwurdigers yn de
senaat wurde alle fjouwer jier direkt keazen troch it folk. De oare 41 leden fan
de senaat wurde keazen troch de lokale parleminten. Dêrneist mei der alle fiif
jier stimd wurde foar it Europeesk parlemint.

Spanje is sûnt 1955 lid fan de Feriene Naasjes, sûnt 24 novimber 1977 fan de Rie
fan Jeropa, sûnt 1982 fan de Noard-Atlantyske Ferdrachsorganisaasje en sûnt 1986
fan de Jeropeeske Uny.

Spanje hie yn 2010 46.951.532 ynwenners. De befolkingstichtens is it heechst oan
de eastkust en yn en om de haadstêd Madrid hinne.

It Spaansk is de offisjele taal fan Spanje, dêrneist binne der fjouwer
minderheidstalen dy't op ferskillende nivo's erkend binne:

De grutste religy yn Spanje is it Roomsk Katolike leauwen dêr't neffens
offisjele boarnen mear as 80% fan de befolking by heart. Dat hege sifer hat fral
te krijen mei it feit dat ûnder diktator Franco, alle Spanjerts neffens de wet
katolyk wêze moasten, frijwillich of net. Dêrtroch is in grut part fan de
befolking noch hieltyd offisjeel leauwich, mar yn it deistich libben net
praktisearjend.

De Hilligen Jakobus de Meardere, Jehannes fan Avila en Teresia fan Avila binne
de beskermhilligen fan Spanje.

It toerisme is yn Spanje in belangrike ekonomyske faktor. De kustregio
Katalonië, de Balearen en de Kanaryske eilannen wurde it bêst besocht troch
toeristen. Dêrneist eksportearret it lân aardich wat produkten út de lânbou sa
as sitroenen, sinasappels, oliven, olyfoalje, nuten, druven en wyn. Spanje is de
tredgrutste wynprodusint op ierde. BYP per persoan is $33.600 (2007).
Gearstalling fan BYP per sektor is 3,6% lânbou, 30,2% yndustry en 66,1%
tsjinsten.

Wichtichste havens binne Algeciras, Barselona, Bilbao, Cartagena, Huelva,
Tarragona, Valencia. De fleanfjilden fan Madrid en Barselona wurde ta de tsien
grutsten fan Jeropa rekkene (2007). De maksimum snelheid op de autodyk is 120
km/h. It treinferkear yn Spanje is yn hannen fan it steatsbedriuw RENFE. Dat
bedriuw hat ûnder de namme AVE ferskillende hegesnelheidstreinen.

Spanje hat (2006): 681.224 km ferhurde dyk. 14.974 km spoardyk. 1.000 km
farwetter.



https://fy.wikipedia.org/wiki/D%C3%BAtsl%C3%A2n

Dútslân, offisjeel Bûnsrepublyk Dútslân (Dútsk: Bundesrepublik Deutschland), is
in lân yn Sintraal-Europa. De haadstêd is Berlyn en de bûnskanselier fan de
republyk is sûnt 2005 Angela Merkel. Dútslân is in federale republyk mei
sechstjin dielsteaten (Bundesländer). It lân grinzet oan njoggen buorlannen en
oan de Noard- en Eastsee.

Al sûnt de Aldheid waard it hjoeddeistige suden fan Skandinaavje en it noarden
fan Dútslân bewenne troch Germaanske stammen. Sa'n 100 jier f.Kr. makken de
Romeinen al melding fan in regio mei de namme Germania. Mei de delgong fan it
Romeinske Ryk en it Grutte Folkeferfarren fêstigen de Germanen har hieltyd
fierder yn Sintraal-Europa. Oan 't begjin fan de 10e iuw ûntstie it Hillige
Roomske Ryk dat in grut part fan dy Germaanske gebieten omfette. Yn de rin fan
de 16e iuw is foaral it noarden fan Dútslân in broeinêst foar de Reformaasje.
Krekt as it Hillige Roomske Ryk wie it Dútske Bûn (1815–1866) in steatebûn, pas
yn 1871 wurdt Dútslân mei de oprjochting fan it Dútske Keizerryk in naasje.

Dútslân is sûnt de oprjochting lid fan de Europeeske Uny en is ûnderdiel fan de
Eurosône. Dútslân is ek lid fan de Feriene Naasjes, NAFO, de G7 en de G20.
Dútslân hat it Kyoto protokol en Schengen akkoard tekene. De ekonomy is de
fjirdgrutste fan de wrâld neffens BYP en it tredgrutste eksportearjende lân yn
2012. Dútslân is nei ynwennertal it grutste lân fan de Europeeske Uny en hat in
oerflak fan 356.974 km². It lân hat it tredgrutste oantal ymmigranten fan alle
lannen op de wrâld.

Yn de prehistoarje waard it gebiet dat no Dútslân is, bewenne fan Germanen en
Kelten. Ut Skandinaavje wei kamen de Germanen yn Dútslân, dy't har mei it Grutte
Folkeferfarren nei it suden en westen teagen. Julius Caesar ferovere Galje yn de
1e iuw f.Kr. en makke fan de Ryn de grins fan it Romeinske Ryk. De Romeinen
stiften de stêden Keulen en Trier.

It Hillige Roomske Ryk wie it earste Reich of keninkryk. It begûn mei Karel de
Grutte, hy wie de earste Frankyske Ryk om it jier 800 hinne. De kroaningen fan
de keizers fan it Hillige Roomske Ryk wienen ynspirearre op de kroaning fan
Karel de Grutte yn 800. It Hillige Roomske Ryk ûntstie yn 843 mei it tekenjen
fan it Ferdrach fan Verdun en bleau bestean oant 1806, de tiid fan Napoleon.

It twadde Reich begûn mei in ferdrach yn 1871 yn Versailles. It Dútske Ryk kaam
byinoar en de basis wie Prusen, útsein Eastenryk. Dútslân bleau in ryk mei in
ferskate folken foar noch in 50 jier. Dútslân wûn de Frânsk-Dútske Kriich mei
Frankryk yn 1871, en yn de Earste Wrâldkriich sette hja op 'e nij út ein mei in
ynfaazje yn Frankryk. De kriich einiget mei it fjochtsjen yn 'e rinfuorgen,
fuorgen groeven troch soldaten foar beskermjen. Der wienen in soad soldaten
ferstoarn by de beide partijen. De kriich einiget yn 1918, en de Dútske keizer
naait út nei Nederlân. Nei de revolúsje einiget it Twadde Reich en wie it begjin
fan de demokratyske Weimar Republyk. Nei de kriich wienen der grutte ekonomyske
problemen yn Dútslân troch it Ferdrach fan Versailles en de Grutte Depresje oer
de gânse wrâld. Nei de ein fan de Earste Wrâldkriich waard op 9 novimber 1918
troch de sosjaaldemokratyske politikus Philipp Scheidemann yn Berlyn de republyk
útroppen. Fanwege rebûlje yn Berlyn kaam de nasjonale gearkomste yn 1919 foar de
earste kear by elkoar yn Weimar, dêr't de namme Weimarrepublyk troch ûntstien
is.

It "Tredde Ryk" wie Nazy-Dútslân; fan 1933 oant en mei 1945. Adolf Hitler wie
lieder fan it regear, en mei goedkarring fan it parlemint krige hy op 23 maart
1933 de folsleine macht oer it lân, striidkrêften en regear. Hitler anneksearre
Eastenryk en Tsjechje, mar nei de anneksearring fan Poalen bruts 1 septimber
1939 de Twadde Wrâldkriich út. Oan it begjin wie de kriich foar Dútslân in
súkses, Nazy-Dútslân ferovere in grut part fan Jeropa en de Sowjetuny. Nei de
Slach om Stalingrad stie it der min foar mei it Dútske eastfront, en stadichoan
lutsen de Dútsers har fjochtsjendewei werom út it easten. Nei de ynvaazje by
Normandje, D-Day, waard de kriich op trije fronten fierd tsjin Nazi-Dútslân
(west, súd en east). Ridlik gau feroveren de alliearden Parys. In tebeksetter
foar de alliearden, en in súkses foar Nazi-Dútslân wie Market Garden, lykwols
wie der nei de slach tefolle optimisme by de Dútsers, dy't doe noch kânsen
seagen om mei it Ardennenoffensyf foar in kearpunt yn de kriich te soargjen. Yn
de Slach om Berlyn binne mear as 300.000 minsken stoarn, ek Adolf Hitler holdt
it libben net, hy die himsels tekoart op 30 april 1945. Op 8 maaie 1945 wie de
folsleine kapitulaasje fan Nazi-Dútslân tekene. Yn july/augustus 1945 waard de
Konferinsje fan Potsdam holden, dêr't de oerwinners gear kamen oer de takomst
fan Dútslân. Wat it grûngebiet oangiet moasten de gebieten beëasten de rivieren
Oder en Neisse ûnder Poalsk bewâld komme. De gebieten yn it westen dy't wilens
de kriich aneksearre waarden, it Frânske Elzas-Lotaringen, Belgje krige syn
Eastkantons werom. Lúksemboarch en Eastenryk waarden loskeppele fan Dútslân.

Dútslân waard ferparte oer fjouwer besettingssônes, it noardeasten waard Britsk,
súdeasten Amerikaansk, it oan Frankryk oanswettende gebiet Frânsk en it easten
waard de Sowjet besettingssône. Berlyn waard ek yn fjouweren dield. It wie de
bedoeling dat de fjouwer lannen har eigen paad folgen mar de Alliearden begûnen
al ridlik gau gear te wurkjen. De spanningen tusken east en west waarden grutter
neidat de Sowjetuny help foar weropbou yn har sône wegere, yn it westen sette it
Marshallplan útein. Op 23 maaie 1949 waard de Bûnsrepublyk oprjochte, it
besloech de Frânske, Britske en Amerikaanske besettingssônes. West-Dútslân waard
folslein ûnôfhinklik ferklearre op 5 maaie 1955, Bonn waard de haadstêd. Fjouwer
dagen letter, op 9 maaie 1955, waard West-Dútslân NAFO-lid. Op 7 oktober 1949
waard de DDR oprjochte, Dútslân bestie fan dy dei ôf út east en west. Op 14
maaie 1955, seis dagen neidat West-Dútslân by de NATO kaam, waard East-Dútslân
lid fan it Warsjaupakt. Yn 1973 waarden East- en West-Dútslân lid fan de Feriene
Naasjes. Yn it tiidrek fan 1949 oant 1961 flechten likernôch 3 miljoen minsken
fan de DDR nei West-Dútslân. Om dy flechtlingestream te kearen waard yn 1961 de
Berlynske Muorre boud. Yn 'e simmer en hjerst fan 1989 boaze de
flechtlingestream út de DDR wei nei it westen oan, omdat Hongarije op 2 maaie
1989 de grins mei Eastenryk iepene, dêr't in soad ynwenners fan de DDR brûkme
fan makken.

9 novimber 1989 wie de ein fan de Berlynske Muorre, minsken út east en west
koenen yn dy twa lannen frij reizgje. Nei de Wiedervereinigung kamen der yn
desimber 1990 demokratyske ferkiezings. Yn 1991 waard besletten dat it regear
fan Bonn nei Berlyn soe, dy ferhuzing wie yn 1999 foltôge. Nei it gearfoegjen
fan de twa Dútslannen opponearre it Dútske regear him as grut foarstanner fan in
ferienigd Jeropa. Yn de Feriene Naasjes boaze de macht fan Dútslân oan en it lân
soe sels graach in eigen sit yn de Feiligensried hawwe wolle. Dy ûntwikkelings
yn de Jeropeeske Uny en de Feriene Naasjes wurde troch oare lannen mei in skalk
each besjoen. Nei de werieniging hat de Bundeswehr bydroegen oan ynternasjonale
militêre missys yn Joegoslaavje en Afganistan. De earste kear, nei de Twadde
Wrâldkriich, wie yn 1999 yn de Kosovo-kriich. Yn it ramt fan de
terreurbestriding wie Dútslân solidêr mei de Feriene Naasjes yn de kriich tsjin
it terreur dy't him utere yn de ynvaazje fan Afganistan yn 2001. Nei de
ferkiezings fan 2005 slagge it net om in tradisjonele koalysje te foarmen. De
kristlik-sosjale koalysje (CDU/CSU en SPD) foarmet in grutte koalysje yn it
parlemint mei Angela Merkel (CSU) as kânselier.

Dútslân wurdt fan it suden nei it noarden hieltyd leger. Yn it suden lizze de
Beierske Alpen mei de Zugspitze as heechste punt. Dan komt it middelberchte fan
de Swabyske Alpen en de Frankyske Alpen en it Sauerlân en de Harts. Dêrfoarby
leit it Noarddútsk leechlân, mei it djipste punt yn Neuendorf yn
Sleeswyk-Holstein. Dútslân wurdt begrinzge troch de Noardsee, Denemark en de
Eastsee yn it noarden, Poalen en Tsjechje yn it easten. Eastenryk en Switserlân
yn it suden en Frankryk, Lúksemboarch, Belgje en Nederlân yn it westen.

Yn de Dútske Waadsee lizze de Fryske eilannen. De eilannen oan 'e kant fan de
Noardsee kinne yn twa groepen skifte wurde, de Noard- en Eastfryske eilannen. De
Noardfryske eilannen mei de eilannen Söl, Oomram, Pälweerm, Feer en de Halligen
en it Hilgelân dat fierder fan de kust ôf leit, hearre by de dielsteat
Sleeswyk-Holstein. De Eastfryske eilannen Boarkum, Júst, Nordeneach, Langerëach,
Spikereach en Wangereach hearre by Nedersaksen. Yn de Eastsee lizze by de kust
lâns noch in tal eilannen, de grutsten binne Rügen en, mei twa brêgen oan de
fêstewâl ferbûn, Usedom. De grutste eilannen yn de Dútske marren binne Mainau,
Lindau en Reichenau yn de Bodenmar en Herrenchiemsee yn de Chiemmar.

De Donau rint fan west nei east troch Súd-Dútslân, en giet dan fierder de grins
mei Eastenryk oer. De Ryn streamt bylâns de grins mei Switserlân en de grins mei
Frankryk, en streamt dan fierder nei it noarden oant dy de grins mei Nederlân
oergiet. Yn it leechlân streame de Iems, de Weser en de Elbe nei it noarden en
noardwesten nei de Noardsee. Yn Meklenburch-Foarpommeren streame ferskate lytse
rivierkes nei de Eastsee. De Neise en Oder foarmje de grins mei Poalen, oant de
Oder it lêste stik troch Poalen nei see streamt.

De marren yn Dútslân binne yn 'e lêste iistiid foarme, doe't de gletsjerfallij
mei wetter fuld wie. De measte fan dy grutte marren lizze fandatoangeande yn
gebieten dy't eartiids mei grutte iismassa's bedutsen wienen, of yn 'e omkriten
fan de gletsjers, sa as yn Meklenburch en krekt boppe de Alpen. De grutste mar
fan Dútslân is de Bodenmar (Dútsk: Bodensee) op de grins mei Switserlân en
Eastenryk. De grutste mar dy't hielendal yn Dútslân leit is de Müritz yn
Meklenburch-Foarpommeren.

Sûnt 1949 binne de wichtichste nasjonale partijen yn Dútslân de CDU, de SPD. De
FDP, Linkspartei en Bündnis 90/Die Grünen binne trochstrings opposysjepartijen
dy't út en troch koalysjes foarme mei de CDU of SPD.

It leger fan Dútslân, de Bundeswehr, hat ferskate ûnderdielen lykas Heer
(lânmacht), Marine (marine), Luftwaffe (loftmacht), Zentraler Sanitätsdienst
(sintrale medyske tsjinst) en Streitkräftebasis (stypjende ienheid). It
tsjinstplichtsysteem is net sa dat eltse man fan 18 jier tsjinstplicht dwaan
moat. Op 3 jannewaris 2011 waard de lêste ljochting tsjinstplichtigen oproppen.
It Dútske leger giet oer op in leger dat allinnich noch mar út beropsmilitêren
en frijwilligers bestiet.

Der is noch altiten in soarte fan tsjinstplicht mar dat kin ek Zivildienst (rûch
oerset as boargertsjinst) wêze, of frijwilliger by in brânwacht of it Reade
Krús. Yn 2003 besleinen de militêre útjeften 1.5% fan it BYP.

De katolike en protestantske tsjerken en de synagogen krije jild fan de steat.
Suver alle ynwenners fan it lân prate Dútsk. Utsein de Denen en Friezen yn
Sleeswyk-Holstein, de Friezen yn it Sealterlân (East-Fryslân) de Sorben yn
East-Dútslân (Brandenburch en Saksen), en de sigeuners ferspraat oer it hiele
lân. Dy folksgroepen hawwe op Jeropeesk en Dútsk nivo erkenning as
taalminderheid en nasjonale minderheid.

Oan it begjin fan de santiger jierren hawwe miljoenen gastwurkers út oare lannen
wei har nei wenjen set yn Dútslân. Meiïnoar binne der 7 miljoen bûtenlanners,
dêr't it tal Dútsers mei op 82,5 miljoen komt. De grutste ymmigrantetalen binne
it Arabysk, Koerdysk (0,3%) en it Turksk (1,8%).

Der wenje ek Dútsers yn oare lannen, benammen yn East Jeropa, dy groepen hjitte
Folksdútsers, dy't sûnt de midskiuwen al nei it bûtenlân tsjogge. Dy groepen
hawwe noch hieltyd de Dútske kultuer en prate Dútsk. Yn guon East Jeropeeske
lannen binne dy erkend as nasjonale minderheid.

Dútslân hat de grutste nasjonale ekonomy yn Jeropa, en is de tredgrutste fan de
wrâld. Sûnt de 18e iuw is Dútslân in lân dat de motor fan Jeropa west hat, mei
nije ûntjouwingen by de roes. De eksport fan guod fan Dútslân nei oare lannen is
ien fan de redenen fan de wolfeart. Dútslân is it grutste eksportlân mei 1.327
triljoen euro oan eksportearre saken yn 2007 en de hannelbalâns wie 268 miljard
euro yn 'e plus. De eksport fan Dútslân nei lannen fan de Jeropeeske Uny wie 736
miljard euro yn 2007. Meïnoar eksportearre Dútslân yn 2007 foar 969 miljard euro
oan guod oer de hiele wrâld. It wichtichste Dútske eksportguod yn 2007:

De tsjinstensektor smyt likernôch 70% fan it Bruto Ynlânsk Produkt op, de
yndustry 29,1 persint en de lânbou 0,9%. Gâns produkten komme fan yngenieurs,
lykas auto's, masines, metaal, en gemysk guod. Dútslân is lieder op it mêd fan
duorsume enerzjy technology. De grutste, jierlikse, ynternasjonale hannels
eveneminten en kongressen wurde yn stêden as Hannover, Frankfurt and Berlyn
holden.

Fan de grutste bedriuwen fan de wrâld dy't by in oandielenmerk ynskreaun binne,
hawwe neffens Fortune Global 500, de 37 bedriuwen mei de grutste omset har
haadkertier yn Dútslân. De tsien grutsten binne Daimler, Volkswagen, Allianz
(bedriuw mei de measte winst), Siemens, Deutsche Bank (bedriuw mei de twadmeaste
winst), E.ON, Deutsche Post, Deutsche Telekom, Metro en BASF. De Deutsche Post,
Robert Bosch en Edeka binne de grutste wurkjouwers. Wrâldferneamde bedriuwen
binne Mercedes Benz, SAP AG, BMW, adidas, Audi, Porsche en Nivea.

Dútslân is in sterk foarstanner fan Jeropeeske ekonomyske en politike
yntegraasje, en it kommersjele belied wurdt fierhinne beskieden troch
oerienkomsten mei lidsteaten fan de Jeropeeske Uny (JU) en de wetjouwing fan JU
mienskiplike merk. Dútslân hat de mienskiplike Jeropeeske munt, de euro, en it
monetêre belied komt fan de Jeropeeske Sintrale Bank yn Frankfurt. It
modernisearjen en yntegrearjen fan de ekonomy yn East-Dútslân bliuwt in dreech
proses en duorret oant 2019, alle jierren giet der sa'n $80 biljoen nei
East-Dútslân. Der is in delgong fan wurkleazens, en it tal wurkleazen yn
novimber 2007 wie 8,1%. It persint wurkleazen yn it gebiet dat oant 1990
West-Dútslân wie is 6.7% en yn it gebiet dat oant 1990 East-Dútslân wie binne
dat 13.4%.

Yn 2002 wie Dútslân nûmer fiif op 'e list fan lannen dy't it measte enerzjy
ferbrûke, en twa-tredde part dêrfan wie ymportearre. Yn itselde jier wie Dútslân
de grutste Jeropeeske ferbrûker fan elektrisiteit; it elektrisiteitsferbrûk yn
dat jier wie 512.9 kilowatt yn it oere. It Dútske regear komt mei inisjativen
wat duorsume enerzjy oangiet, hja wolle dat duorsume enerzjy yn 2050 50% fan de
totale streamfoarsjenning beslacht. Yn 2000 wie der in oerienkomst fan it regear
dêr't yn stie dat der yn 2021 gjin nuklêre sintrales mear yn Dútslân wêze meie.
Yn 2006 besloech duorsume enerzjy mar 1.3% fan de totale streamfoarsjenning.

Omdat Dútslân op in sintraal plak yn Jeropa leit is it in lân fan belang wat
transport oanbelanget. Dútslân hat in drok transport netwurk dat ek noch fan
dizze tiid is. De Dútske sneldiken (Autobahn) is it tredgrutste sneldikenetwurk
fan 'e wrâld der binne op de measte plakken gjin faasjebeheinings.

De meast wichtige stêden fan Dútslân binne ferbûn mei in faasjetrein. De
InterCityExpress of ICE rydt ek nei oare lannen. De faasje fan de trein is
tusken de 160 km/h en 300 km/h. De Deutsche Bahn stiet noed foar de ICE dy't om
it healoere, oere of oardeloare by de stasjon delrydt.

De nasjonale feestdei is de Dei fan de Dútske ienheid op 3 oktober. It is de
iennichste feestdei dy't troch de steat Dútslân fêstlein is. Alle oare
feestdagen wurde keazen troch de dielsteaten fan Dútslân. Der binne acht oare
dagen dy't yn alle dielsteaten fierd wurde: kristlike feestdagen: goede freed,
peaskemoandei, Himelfearstdei, Pinkstermoandei en de twa krystdagen; oare net
kristlike feestdagen binne nijjier en Dei fan de arbeid. De feestdagen en de
sneins wurde yn Dútslân „Tage der Arbeitsruhe und der seelischen Erhebung“
neamd.

De meast populêre sport yn Dútslân is fuotbal. Mear as seis miljoen leden en
170.000 klups binne oansletten by de Deutscher Fußball-Bund (Dútske Fuotbal
Bûn). De heechste difyzje fan it Dútsk fuotbal hjit de Bundesliga.

De skiednis fan de Dútske kultuer rint in hiel ein fierder werom as it bestean
fan Dútslân as politike ienheid. Op kultureel mêd is de Dútske kultuer nau
ferbûn mei de Dútske taal. Rûchwei nei 1800 feroaret it begryp Dútske kultuer,
it is dan ferbûn mei it Dútske steatsgebiet. Sa is it mooglik dat minsken dy't
yn har tiid bydroegen hawwe oan de Dútske kultuer fan buten de hjoeddeiske
Dútske lânsgrinzen komme, mar likegoed ûnderdiel binne fan de Dútske kultuer. In
soad Dútsers om utens, soms om politike of religieuze redenen flechte, binne nau
ferbûn mei de Dútske kultuer. In tal foarbylden binne Albert Einstein, Karl Marx
en Friedrich Engels. It oansjen fan de Dútske kultuer waard slim tamtearre troch
de Twadde Wrâldkriich en de Holocaust. Hjoed wurdt de Dútske taal en kultuer yn
de wrâld op 128 lokaasjes fertsjinwurdige troch it Goethe-Institut.

De measte ferneamde Dútske filosofen binne Nikolaus von Kues, Gottfried Wilhelm
Leibniz, Immanuel Kant, Georg Wilhelm Friedrich Hegel, Karl Marx, Arthur
Schopenhauer, Friedrich Nietzsche en Martin Heidegger. Bekende Dútske
filosofyske streamingen binne it Dútske Idealisme en it troch Karl Marx en
Friedrich Engels ûntworpen Marxisme. De saneamde Frankfurter Skoalle fan Theodor
Adorno en Max Horkheimer kaam yn de 20e iuw mei de Krityske Teory. Jürgen
Habermas wie harren opfolger en is ien fan de ferneamdste filosofen op 'e wrâld.

Ien fan de ferneamdste keunstners út de renêssânse is Albrecht Dürer. Peter Paul
Rubens is berne yn Siegen, mar ferhuze letter nei Antwerpen.

De Dútske literatuer begjint al yn de midsiuwen, in foarbyld dêrfan is Walther
von der Vogelweide. De measte ferneamde histoaryske Dútske skriuwers binne
Johann Wolfgang Goethe, Friedrich Schiller en de Bruorren Grimm. De Dútske
winners fan de Nobelpriis foar de Literatuer wienen Theodor Mommsen (1902), Paul
Heyse (1910), Gerhart Hauptmann (1912), Thomas Mann (1929), Hermann Hesse
(1946), Heinrich Böll (1972) en Günter Grass (1999).

Op it mêd fan muzyk hat de Dútske kultuer in ryk ferline mei mannen as Johann
Sebastian Bach, Ludwig van Beethoven, Richard Wagner en Wolfgang Amadeus Mozart.
Hjoed binne Herbert Grönemeyer, Nena, Tokio Hotel en Rammstein net allinnich yn
Dútslân, mar ek yn in hiel soad oare lannen bekend.

Yn Dútslân is der in wiidweidich oanbod oan regionale itensprodukten. Yn
Noard-Dútslân wurde de jirpels op ferskillende manieren klearmakke. Yn it suden
ite se faak Knödel, Spätzle en Nudeln (soarte fan pasta). Regionale
spesjaliteiten binne Weißwurst (Beieren), Frankfurter Kranz (Hessen), Bratwurst
(Noard-Beieren en Tueringen), Schwenkbraten (Saarlân), Maultaschen
(Baden-Wuertemberch), Schwarzwälder Kirschtorte (Baden-Wuertemberch), Thüringer
Rostbratwurst (Tueringen) en Saumagen (Rynlân-Palts). Wat it drinken oangiet is
Dútslân bekend om syn ferskaat oan biersoarten. Yn it Súdwesten binne de
wyngerden, it dan ek yn 'e reden dat der neist bier ek faak wyn dronken wurdt.
In twadde útsûndering is East-Fryslân, dêr't benammen in soad tee dronken wurdt
en dêr't sprake is fan in teekultuer.



https://fy.wikipedia.org/wiki/Grut-Brittanje

It Grut-Brittanje, folút Feriene Keninkryk fan Grut-Brittanje en Noard-Ierlân is
in lân yn West-Jeropa. De haadstêd is Londen en de keninginne fan de monargy is
sûnt 1952 Elizabeth II.

De grutste eilânsteat fan Jeropa is in uny mei fjouwer lannen; Ingelân, Skotlân,
Wales en Noard-Ierlân. It regear sit yn Londen. Dêrûnder falle de
dekonsintrearre regearen fan Edinboarch (Skotlân), Cardiff (Wales) en Belfast
(Noard-Ierlân). De kanaaleilannen en it eilân Man binne Britsk kroanbesit, mar
falle net ûnder it regear yn Londen. Dêrneist hat Grut-Brittanje noch fjirtjin
oerseeske gebieten.

Tusken 600 en 400 f.Kr. teagen de Kelten nei it Britske eilân. De Romeinen
besochten ûnder Julius Caesar al yn 55 f.Kr. om Ingelân te feroverjen mar dat
slagge net. In jier letter besocht hy it wer en diskear wûn er. Ut it noarden
wei kaam der lykwols wjerstân tsjin de Romeinen en sadwaande waard yn 125 n.Kr.
de Muorre fan Hadrianus boud.

Mei it Grutte Folkeferfarren teagen Friezen, Jutten, Angelen en Saksen nei it
Britske eilân. Yn de iere midsiuwen foelen de Wytsingen oan, nei fûleindich
ferset slagge it de Deenske wytsingen by ferdrach (de "Danelaw") om it
noardeastlike part fan it eilân te krijen. Wales kaam yn de 13e iuw ûnder
Ingelsk regear. De yn it earstoan ûnôfhinklike steaten Ingelân en Skotlân
ûnstienen yn de 10e iuw. Yn 1707 binne Ingelân en Skotlân gearrane troch de
Treaty of Union ta it Feriene Keninkryk fan Grut-Brittanje. Om it jier 1800
hinne, hie Ingelân al mear as 600 jier sizzenskip oer Ierlân. Yn dat jier wienen
wetten oannaam troch Grut-Brittanje, dy't net al te gaadlik foar Ierlân wienen.
It wie ek tsjin de winsk fan de Ieren, dy't te lijen hienen ûnder it Britske
regear. De namme fan it nije lân wie United Kingdom of Great Britain and
Ireland. Yn 1922 krige Ierlân har ûnôfhinklikens werom (Republyk fan Ierlân) fan
Grut-Brittanje. Hawar, seis noardlike provinsjes fan Ierlân wienen in part fan
Grut-Brittanje bleaun. Grut-Brittanje krige in nije namme; The United Kingdom of
Great Britain and Northern Ireland.

Yn de 19e iuw wie Grut-Brittanje de grutste seemacht op 'e wrâld mei in ryk dat
in tredde part fan de wrâld omfieme. Yndia, Kanada, Austraalje en East-Afrika
wienen de grutste Britske koloniale gebieten. Likernôch trije iuwen hat hat de
Britske koloniale macht ynfloed op de wrâld hân. As fuortsetting fan it Britske
Ryk kin it Britske Steatebûn neamd wurde. It moderne steatenbûn is fan 1947 en
hie 53 leden yn maart 2009.

Foar de Frânske kust, west fan Brittanje, lizze noch de Kanaaleilannen, en
fierder hat Grut-Brittanje noch oerseeske gebieten.

Grut-Brittanje is it heechst yn it noarden, yn de Skotske Heechlannen, mei Ben
Nevis (1.343 m.) as heechste punt. De heechlannen wurde spliten troch de Grutte
Glen, om't se op in geologyske brekline lizze. Nei in smelle ûnterbrekking,
dêr't Edinboarch en Glasgow lizze, komme de Súdlike Boppelannen, dy't gjin
heechlannen binne, mar dochs nog toppen hawwe dy't 843 m. (Merrik) en 840 m.
(Broad Law) heech binne. De grins tusken Skotlân en Ingelân wurdt foarme troch
de oergong nei de Penninen. Dizze binne yn it noarden noch heech, Krús Fel (893
m.), mar wurde nei it suden ta hieltyd leger. Noard-súd binne se al grut, mar
east-west is dat net sa; foar it grutste part leit east en west fan de Penninen
leger lân. Dit jout se de bynamme, de Rêchbonke fan Ingelân. It súdeasten fan
Ingelân is dúdlik leger. Foar de westkant is dat net sa. Dêr lizze yn it noarden
de Kumbryske Bergen, en yn it suden de hichten fan Devon. Dêrtuskenyn leit
Wales, wat hielendal bergeftich is. Noard-Ierlân, as in part fan it eilân
Ierlân, is heuvelich, lykas de oare parten fan it eilân.

Grut-Brittanje is in eilanneryk. Njonken it eilân sels heart Noard-Ierlân, in
part fan it eilân Ierlân, ta it keninryk. Om dizze grutte eilannen hinne leit
noch in ferskaat fan oare eilannegroepen en eilannen dy't ek ta it ryk hearre.
Yn it noarden lizze trije grutte eilannegroepen: Sjetlân, de Orkaden en mear nei
it westen de Hebriden. Ticht by de Hebriden, mar oan de oare kant van Kintyre,
leit it eilân Arran. Yn de Ierske See leit it eilân Man, en ticht by de kust fan
Wales lizze Angelseach en it lytsere Hillich Eilân. Yn it Bristol Kanaal leit
Lundy, foarby de súdwestpunt fan Kornwal lizze de Skorels, en oan de súdkust fan
Ingelân leit it eilân Wicht. Mar foar alle kusten lizze ek noch lytsere
eilantsjes; Grut-Brittanje hat mear as tûzen lytse eillannen.

Net allinich is der see oan alle kanten fan Grut-Brittanje, mar der rint ek in
grut tal fan koarte rivierkes fan it binnenlân nei de kust. De langste rivier
fan Grut-Brittanje is de Severn (354 km.), dy't troch Ingelân en Wales kringelt,
en yn it Kanaal fan Bristol útkomt. In oare wichtige rivier is de Teems (346
km.), dy't troch Engelân rint, en nei't er troch Londen kaam is yn it Kanaal
útkomt. De grutste mar leit yn Noard-Ierlân: Lough Neag. De djipste mar is Loch
Morar yn Skotlân (309 m.), mei op it twadde plak Loch Nes (mar 228 m.). Troch de
yntensyve yndustry wurdt it lân ek noch trochkrúst troch in grut tal fan
kanalen.

It eilân Man en de Kanaaleilannen binne sels hielendal gjin part fan it lân. Se
meitsje al gebrûk fan tsjinsten fan Grut-Brittanje, en hawwe foar it grutste
part deselde wetten, mar se hearre net ta it lân, mar ta de kroan. In gefolch
hjirfan is dat se ek gjin part fan de Jeropeeske Uny binne.

Njonken Ingelsk binne it Welsk en Skotsk-Gaelysk de offisjele talen. By de
folkstelling fan 2001 wienen der likernôch 600.000 minsken dy't it Welsk yn 'e
macht hawwe. Iersk wurdt troch likernôch 20.000 minsken yn Noard-Ierlân praat en
Kornysk troch 3.500 minsken. Welsk, Skotsk-Gaelysk, Iersk en Kornysk binne
Keltyske talen.

Londen is in plak dêr't in soad bedriuwen binne dy't ek hannel mei it bûtenlân
hawwe. Mei New York City en Tokio is de haadsted Londen in plak dat de
wrâldekonomy yn beweging hâldt. Grut-Brittanje hat de fyftgrutste ekonomy fan 'e
wrâld en twadgrutste yn Jeropa nei Dútslân. Sûnt de tachtiger jierren wurdt it
begryp Anglo-Saksysk model brûkt yn Grut-Brittanje, wêrby't liberalisearring, de
frije merk, legere belestingen en minder foarskriften de grûnbegjinsels fan
binne.

De Britten setten oan 'e ein fan de 18e iuw útein mei de Yndustriële Revolúsje.
De ekonomy fan Grut-Brittanje wie op it foarste plak rjochte op skipbou, koalen,
stiel produksje en tekstyl. It Britske Ryk makke it foar Grut-Brittanje mooglik
en oerhearskje de ynternasjonale hannel yn de 19e iuw. Doe't oare lannen ek
begûnen te yndustrialisearren en de lânbou gjin ferlet mear fan arbeiders hie,
dêrby de ekonoamyske delgong nei de twa wrâldoarloggen, waard it minder mei de
Britske ekonomy. De grutte yndustry rûn wilens de 20e iuw yn fases tebek. De
Britske tsjinstensektor groeide linkedewei en beslacht no 73% fan it BYP.

Wichtichste havens binne Dover, Felixstowe, Immingham, Liverpool, Londen,
Southampton, Teesport (Ingelân), Forth Ports, Hound Point (Skotlân), Milford
Haven (Wales) en Belfast (Noard-Ierlân). Londen hat it grutste fleanfjild fan
Grut-Brittanje. De maksimum snelheid op de autodyk is 112 km/h .

Grut-Brittanje hat (2006): 398.366 km ferhurde dyk. 16.567 km spoardyk. 3.200 km
farwetter.

Grut-Brittanje is in stiftend lid fan de Feriene Naasjes (1945) dêr't it in
permaninte sit hat yn de Feiligensried. It lân is ek stiftend lid fan de
Noard-Atlantyske Ferdrachsorganisaasje (1949) en de Rie fan Jeropa (1949). It
lân is sûnt 1973 lid fan de Jeropeeske Uny, mar hat gjin diel oan de Monetêre
Uny.

Yn 2005 wienen der 14.607.724 Britske mannen fan tusken de 16-49 jier. Dêrfan
wienen 12.046.268 fit foar militêre tsjinst.



https://fy.wikipedia.org/wiki/Jeropa

Jeropa wurdt almeast sjoen as in apart wrâlddiel, al foarmet it tegearre mei
Aazje ien grutte lânmassa dy't Jeraazje neamd wurdt. Ta Jeropa wurdt it gebiet
rekkene tusken yn it suden de Middellânske See, yn it westen de Atlantyske
Oseaan, ynklusyf Yslân, yn it noarden de Poalsee en yn it easten de Ural, de
Uralrivier, de Kaspyske See, de Kaukasus, de Swarte See en de Bosporus. De lange
skiednis fan behearsking fan de Middellânske see troch Grikelân en it Romeinske
Ryk hat ta gefolch hân dat alle eilannen yn de Middellânske see dy't net tsjin
de kust oan lizze ek ta Jeropa rekkene wurde.

Jeropa hat in befolking fan likernoch 666.498.000 ynwenners (2001), en in gebiet
fan sawat 10.400.000 km2.

Gibraltar, Guernsey, Jersey en Man binne allegearre saneamde crown dependencies
("gebieten dy't ôfhinklik binne fan de Kroan") fan Grut-Brittanje. Yn it gefal
fan Gibraltar giet it om in eardere koloanje, wylst Guernsey en Jersey (dy't
mei-inoar de Kanaaleilannen foarmje) en it eilân Man, yn de Ierske See, fanâlds
kroandomeinen wienen. Akrotiri en Dhekelia binne soevereine Britske legerbases
op Syprus. De berch Athos, yn noardlik Grikelân, ek wol bekend as Agion Oros
("Hillige Berch"), foarmet in semy-autonome mûntserepublyk. De Faeröer binne in
oerseesk gebietsdiel fan Denemarken mei folslein selsbestjoer. En Jan Mayen en
Spitsbergen binne - ôfsjoen fan ûndersikers, militêr personiel en mynwurkers -
ûnbewenne gebietsdielen fan Noarwegen.

It komôf fan de namme "Jeropa" is net wis. It liket dat it eartiids it Grykske
lân oantsjut hat, tsjinoer de Grykske eilânen, en dan letter it noarden fan
Grykelân dat sels gjin eilân is, en sa letter gâns it wrâlddiel. Mar neffens de
myte fan Europa wie se in famke út Fenisje, dat nei it westen nei Kreta brocht
waard. De betsjutting wurdt hjoed dan ek wol socht yn it Semityske wurd ereb,
sinne-ûndergong. Jeropa wurdt dan it lân nei it westen. Yn it Heine Easten moat
Kreta it lân west hawwe dêr't de sinne ûndergie, en sa fierder foar Grykelân en
it suden en westen fan Jeropa. Sa is Jeropa dus it Jûntiidslân.



https://fy.wikipedia.org/wiki/Twadde_Wr%C3%A2ldkriich

De Twadde Wrâldkriich, dy't duorre fan 1939 oant 1945, wurdt sa neamd omdat it
de twadde oarloch wie dêr't lannen fan sawat alle kontininten mei anneks wiene.
Sawol de earste as de twadde wrâldkriich wiene oarloggen fan in skealje dy syn
fergeliking net hat. Yn de 2e wrâldkriich lieten sa'n 55 miljoen minksen it
libben. De massamoard op 6 miljoen Joaden, meast de holocaust neamd, troch Adolf
Hitler initiearre en troch Himmler en oaren organisearre, is foar in soad
minksen in ûnferjitlik trauma bleaun.

It haadstriidtoaniel wie Jeropa mar ek Aazje waard bot troffen. De oarloch
wreide him út nei de wrâldseeën. Trije agressors, Dútslân, Itaalje en Japan,
foarmen in pakt. De lannen dy't meiïnoar de tsjinoanfal ynsetten wienen Frankryk
en Grut-Brittanje mei oare lannen fan it Britske Steatebûn, dêr't Kanada,
Súd-Afrika en Australië by hearden. Sy foarmen in gearwurkingsferbân, stipe
troch de measte besette gebieten, dat nei anology mei de Earste Wrâldkriich de
Alliearden neamd waard. Letter kamen hjir de Sowjetuny en de Feriene Steaten
noch by.

Foar Nederlân duorre dizze oarloch fan 10 maaie 1940 oant 5 maaie 1945. Fryslân
waard op 15 april al befrije troch de Kanadezen. Op 8 maaie 1945 wie yn Jeropa
dizze wâldkriich oer.

Twa lannen mei in Faksistysk regear, Dútslân en Itaalje, stribben nei 1935 nei
gebietsútwreiding. Beide lânnen fierden fanwege har ideologyen in tige aggresive
bûtenlânse polityk. Om't de oare lannen fan Jeropa in hege priis betelje woenen
foar frede slagge it Itaalje om Etioopje en Albaanje, en Dútslân om
Tsjechoslowakije en Eastenryk yn te nimmen. Mar doe't op 1 septimber 1939
Dútslân Poalen binnenfoel ferklearren Frankryk en Grut-Brittanje Dútslân de
oarloch. Yn 'e winter fan 1939-'40 besochten de Russen fergees Finlân derûnder
te krijen.

Dútslân en Itaalje oerweldigen mei in 'Blitzkrieg' Denemark, Noarwegen, Belgje,
Nederlân, Lúksemboarch, Frankryk, Joegoslaavje en Grikelân, en krigen Hongarije,
Bulgarije en Roemeenje ta bûnsgenoaten. De lêste aggressor wie de Sowjetuny dat
ek Poalen binnenfoel, Estlân, Letlân en Litouwen oerweldige en parten fan Finlân
en Roemeenje ynnaam. Sweden en Switserlân bleaunen frij, mar joegen al stipe oan
Dútslân, lykas Turkije. Dútslân en Itaalje oerweldigen ek koloanjes fan harren
tsjinstanners yn Noard-Afrika.

Yn 1941 foel Dútslân de Sowjetuny oan, dat dêrmei oan de kant fan Grut-Brittanje
kaam. Yn 1942 waard dúdlik dat Dútslân de Sowjetuny net oerweldigje koe, mar
dochs ferklearre Dútslân ek de Feriene Steaten fan Amearika de oarloch, dy't
dêrmei part fan de Alliearden waarden.

De Italjanen setten har kampanje yn Afrika útein op 13 septimber 1940 mei de
oanfal op Egypte. Doel wie it Suezkanaal en kom tichter by de Arabyske
oaljefjilden. Hoewol't de Dútsers it al drok genôch hienen oan it eastfront
stjoerden se dochs it Afrikakorps mei Erwin Rommel as befelhawwer. It slagge de
Britten mei befelhawwer Bernard Montgomery om de Dútsers by El Alamein te
ferslaan. Doe't Generaal Rommel fuortgong omdat er nei Dútslân moast kaam de ein
fan de kriich yn Afrika ridlik gau. It Dútsers en Italjanen waarden yn 'e
maitiid fan 1943 by Tunis besingele.

op 22 juny 1941 sette Operaasje Barbarossa útein. Alhiel neffens de Blitzkrief
strategy teagen trije Dútske legerkorpsen yn rap tempo nei it easten. Fan de
trije legerkorpsen gong ien nei it noarden om Leningrad en de Baltyske steaten
te feroverjen. In oar legerkorps teach nei de oaljefjilden yn de Kaukasus en de
tredde moast Moskou feroverje. De Dútske strategy die fertuten want nei ien
moanne like it as hienen de Dútsers de oarloch tsjin de Sowjetuny al wûn. De
Russen joegen lykwols gjin belies en stjoerden hieltyd wer nije troepen nei it
front. Yn 'e hjerst fan 1941 wienen de Dútsers al by Leningrad en Moskou mar de
tsjillen fan de Dútske pânsers wienen net breed genôch foar de dridzige
hjerstgrûn. De Russyske pânsers hienen lykwols bredere tsjillen en dêrtroch
hienen se foardiel yn it Russyske offensyf fan desimber 1941. Yn de maitiid fan
1942 wienen de Dútske troepen noch mar 100 km foar Moskou, de Russen fersetten
har fûl en de stêd waard net ferovere. Yn it noarden beaën de Russen ek fûl
ferset en dêr kamen de Dútsers ek net folle fierder. Yn it suden slagge it de
Dútsers om by har doel te kommen en feroverje de Kaukasus. It Dútske offensyf
stûke yn augustus 1942 yn de Slach om Stalingrad. It kearpunt fan de kriich wie
de Russyske oerwinning yn Stalingrad yn febrewaris 1943. Yn 1944 oerweldige de
Sowjetuny Finlân, Bulgarije en Roemeenje, en befrijde Hongarije, wylst
Joegoslaavje himsels befrijde fan Nazi-Dútslân. De Dútsers ferneatigen alles op
'e weromtocht, dat wie de taktyk fan de ferskroeide ierde dy't de Russen by
Operaasje Barbarossa ek brûkten. Yn maart 1945 besochten de Dútsers it noch ien
kear mei in offensyf by de Balatonmar yn Hongarije. It offensyf mislearre en
foar de Russen stie nei Praach en Wenen neat mear yn 'e wei om nei Berlyn. Yn
april 1945 setten de Sowjets útein mei de Slach om Berlyn. Op 30 april 1945 die
Adolf Hitler himsels tekoart yn syn bunker. Op 2 maaie 1945 hise sersjant
Meliton Kantaria de Sowjet flagge op it dak fan de Dútske Ryksdei.

Troch de Blitzkrieg oan it westfront slagge it de Dútsers frij ienfâldich om yn
koarte tiid de Benelux en Frankryk te feroverjen. Vichy-Frankryk yn it súdeasten
fan Frankryk foarme in satellytsteat fan Nazi-Dútslân yn it tiidrek 1940-1944.
Mei Operaasje Overlord (D-Day) op 6 juny 1944 setten de Alliearden útein mei de
ynfaasje yn Frankryk. Erwin Rommel hie al foar de ynfaasje sein dat de earste 24
oeren bepalend binne. De alliearden krigen foet oan wâl yn Frankryk, mar de
ferliezen oan Dútske kant foelen earst noch wol ta. Op 15 augustus begûn in
twadde ynfaasje yn Súd-Frankryk oan de Côte d’Azur tusken Toulon en Cannes. De
Frânsen en Amerikanen hienen dêr net folle wjerstân en koenen in hiel ein komme.
De alliearden yn Normandje besochten op 25 july om út te brekken ("Operation
Cobra"). Op 6 augustus besochten de Dútsers it mei in tsjinoanfal ("Unternehmen
Lüttich") mar koenen de befrijding fan Parys op 25 augustus 1944 net keare. Op 3
septimber befrijden de alliearden Brussel en Antwerpen in dei letter. De
alliearde opmars die in soad fertuten oant operaasje "Market Garden" yn
septimber 1944 ferlern wie troch de alliearden. Yn desimber 1944 besochten de
Dútsers it noch ien kear mei it Bastonje-offensyf oan it westfront, mar fergees.
Yn maart 1945 gongen de alliearden de rivier de Ryn oer. Doe gong it hurd,
behalven mei de westlike helte fan Nederlân. De Dútske legerlieding besefte dat
fierder ferset gjin fertuten dwaan soe, dat der wie net folle wjerstân. De
alliearden fûstken mei de Russen op 25 april 1945 by de rivier de Elbe. Op 1
maaie makke de Dútske radio de dea fan Adolf Hitler op 30 april kundich.
Opfolger fan Hitler wie Dönitz dy't it Flensburch regear liede, de kapitulaasje
waard op 7 maaie 1945 tekene.

Nei it iepenbrekken fan Japan yn de 19e iuw ûntwikkele dat lân him yn it easten
fan Aazje ta in grutmacht. Mar it moast hieltiid noch akseptearje dat de
Westerske grutmachten Aazje oerhearsken. Yn 1931 naam Japan Mantsjoerije yn en
nei fierdere Japanske aksjes kaam it yn 1937 ta in net-ferklearre oarloch tusken
Japan en Sina. Yn 1940 seiden de FS harren hannelsferdrach mei Japan op, en
Japan fûn nije bûngenoaten yn Dútslân en Itaalje. Yn 1941 begûn Japan de oanfal
op Pearl Harbor. Yn 1942 hie Japan de oermacht op see, en ferdreau de Westerske
machten út East- en Súdeast-Aazje.

It offensyf om ek Austraalje te oerweldigjen slagge lykwols net, en de FS, dy't
ein 1941 troch Japan oanfallen wienen, hienen yn 1943 sa'n macht opboud dat hja
de oerhân op see krigen. Yn 1944 waard dit oerwicht folslein en waarden de
eilannen yn de Stille Oseaan befrijd. Yn 1945 waarden de oare besette gebieten
befrijd troch Japan ta oerjefte te twingen.

Mei de Twadde Wrâldkriich wie de ûntwikling dy't begûn wie troch Napoleon
folslein wurden. Net langer waard der besocht in leger fan de tsjinstanner út te
skeakeljen; yn stee dêrfan waard besocht gebiet yn te nimmen, mei alle middels
dy't nedich wienen. Gefolgen hjirfan wienen in langduorjende besetting, de
oerhearsking, en it ferset, fan de oarspronklike befolkingen, en in gefjocht dat
yn elts doarp, en somtiden elts hûs, útfjochten waard. Ek de ein fan de oarloch
wie hjir in demonstraasje fan. De Feriene Steaten bombardearren yn augustus 1945
Hirosjima en Nagasaky yn Japan, net om't de tsjinstanner dêr legere wie, mar
allinnich om sa folle skea oan te rjochtsjen dat Japan kapitulearje soe.

Tema:Twadde Wrâldkriich – De Wikipedy hat ek in temaside oer de Twadde
Wrâldkriich



https://fy.wikipedia.org/wiki/Latyn

It Latyn (Latyn: lingua latīna) is in âlde (en no deade) taal út de grutte
Yndo-Jeropeeske taalfamylje, dy't ta de Italjaanske tûke fan 'e stambeam
beheart. It Latyn wie de taal fan de Romeinen en wie om de jiertelling hinne de
wichtichste taal yn it Middellânske-Seegebiet.

De âldste Latynske tekst datearret nei gedachten út de 7e iuw of 6e iuw f.Kr. Yn
dy iere tiid waard Rome sterk beynfloede troch de Etrusken, it oanbuorjende folk
dat in grut gebiet bewenne benoarden Latium. De Romeinske religy en boukeunst
bygelyks binne hiel bot inte op Etruskyske foarbylden. Ek it klassike Latynsk
alfabet is basearre op it Etruskysk alfabet (dat op har beurt wer fan it Gryksk
alfabet ôflaat wie). Wat de taal sels oangiet hat it Etruskysk net folle ynfloed
hân op it Latyn, útsein inkele lienwurden, dêr't persona (masker) it bekendste
fan is: it wurd dêr't it Fryske persoan wer fan ôflaat is.

Yn de rin fan de 2e iuw f.Kr. waard it Latyn stadichoan de literêre taal sa as
wy dy tsjintwurdich kinne; de taal waard normaliseare, krige in konservative
ynslach en yn de sinbou waard systematysker. De ôfstân ta de omgongstaal, dy't
folkslatyn of fulgêr Latyn neamd wurdt, naam dêrtroch hiel bot ta. Benammen
Sisero en Caesar hawwe yn de 1e iuw f.Kr. de toan set foar it klassike Latyn.

Trochdat Latyn de taal fan de tsjerke woarn waard, en de mûntsen yn de Midsiuwen
de wichtichste wittenskippers wienen, waard it Latyn ek ta de taal fan de
wittenskip. Nei't de universiteiten oergongen op de lânstaal hie it dy rol net
mear, mar ek no noch wurdt Latyn yn ferskate lannen noch as skoallefak
ûnderwiisd, lykas bygelyks yn Nederlân op de middelbere skoalle. De taal wurdt
ûnder oaren ek noch brûkt by it takennen fan nammen foar planten en bisten.

Troch de iuwen, it Latyn seach syn útspraak yn ferskillende soarten ferbrutsen.
Dêrom fint men no in konflikt tusken de oarspronklike útspraak en de
Tsjerkeútspraak fan hjoeddei.

It grutste ferskil tusken de twa wurdt sjoen yn 'e útspraak fan letters 'C' en
'G', as hja foar in 'E' as in 'I' komme. Yn de Tsjerkeútspraak dy klinke as tsj
en dzj, mar yn 'e oarspronklike taal, hja wurde altyd allinne as k en g heard.

Latyn is in taal dy't ryk mei namfallen is, en dêrom hawwe tiidwurden
ferfoeging, as ek de haadwurden ferbûging hawwe. Yn 'e betide iuwen n.Kr. wie it
Latynsk in grutte fiertaal foar it oerbringen tusken minsken yn hiel Jeropa.



https://fy.wikipedia.org/wiki/Jesse_Jane

Jesse Jane, wiere namme: Cindy Taylor (16 july 1980), is in tige súksesfol
Amerikaansk fotomodel, neakenmodel, stripper, pornografysk aktrise,
mainstream-aktrise, presintatrise en kollumniste fan etnysk Ingelsk komôf. Har
artystenamme is in ferwizing nei de njoggentjinde-iuwske Amerikaanske bandyt en
folksheld Jesse James.

Jesse Jane waard bern yn 'e stêd Fort Worth, yn 'e steat Teksas, mar groeide op
yn in militêr gesin op in ferskaat oan militêre bases yn it Midwesten fan 'e
Feriene Steaten. Se wie yn har famkesjierren wat in wyldkat, mar folge ek
ferskillende dûnsopliedings. Op 'e middelbere skoalle, yn Rose Hill, yn 'e steat
Kansas, wie se lid fan it pleatslike cheerleaderstiim. Se rûne har
middelbere-skoaloplieding ôf yn Moore, yn Oklahoma, ûnder de reek fan Oklahoma
City. Dêrnei spile se yn reklamespotsjes op 'e tillefyzje, wêrûnder ien foar de
Hooters-fastfoodrestaurants, dy't har foarstean litte op 'e rûnboarstige
servearsters. Teffens wûn se de titel Miss Photogenic ("miss fotosjenyk") by de
American Dreams-missferkiezing. Se sette útein mei in karriêre as bikinymodel en
wûn ferskate Hawaiian Tropics-missferkiezings.

Se woe graach trochbrekke as aktrise, mar dat woe mar net slagje. Doe't se yn
2002 in artikel oer Tera Patrick lies dêr't yn stie dat dy in kontrakt hie by it
label Digital Playground, besleat se om dêr har ljocht ris skine te litten. By
Digital Playground krige se daliks in kontrakt oanbean en noch datselde jiers
makke se har debút yn 'e pornografyske film No Limits, yn in lesbyske sêne mei
kollega-pornoaktrise Devon. Sawol No Limits as Jesse Jane har oare films by
Digital Playground, lykas Beat the Devil, Loaded, Cheerleaders, Nurses en
Pirates, wiene bûtengewoan populêr, en binnen in pear jier stie se oan 'e top
fan 'e Amerikaanske pornoyndustry. Underwilens hat se yn likernôch 100
pornofilms spile en hat se net minder as acht AVN Awards (de Oskars fan 'e
pornowrâld) wûn, wylst se nominearre west hat foar nochris 32 oaren. Boppedat
waard se yn 2013 ynhuldige as lid fan 'e AVN Hall of Fame. Fierders hat se noch
withoefolle oare nominaasjes binnenhelle en prizen wûn, mei dêrûnder ek in Hot
d'Or, de wichtichste Jeropeeske pornografypriis.

Njonken har pornokarriêre posearret Jesse Jane ek geregeldwei foar neakenblêden,
en hat se op 'e cover stien fan FHM, Maxim, Front en oare tydskriften. Ek hat
Jesse Jane ferskate kearen in oerstap (crossover) makke nei
mainstream-tillefyzje. Sa hie se yn 2003 in roltsje yn 'e tillefyzjefilm
Baywatch: Hawaiian Wedding, mei Pamela Anderson, Carmen Electra, Yasmine Bleeth
en David Hasselhoff. Yn 2005 hie se in gastrol yn 'e populêre tillefyzjesearje
Entourage (seizoen 2, ôfl. 9), en yn 2006 ferskynde se yn it praatprogramma The
Tonight Show with Jay Leno. Ek wie se yn 2009 te sjen yn 'e realitysearje The
Bad Girls Club, en wijde de dokumintêre Porn: Business of Pleasure, fan 'e
Amerikaanske stjoerder CNBC, datselde jiers syn lêste, tsien minuten duorjende
part oan har. Njonken tillefyzje hat Jesse Jane ek in grut tal kearen te gast
west yn radioprogramma's, lykas dat fan Howard Stern. Fierders hat se ek
figurearre yn in stikmannich fideoklips, û.m. fan Robbie Williams en fan 'e
Teksaanske metal-band Drowning Pool.

Mei har kollega-Digital Playground-stjerren Devon en Teagan Presley
presintearret Jesse Jane op it ynternet it live-praatprogramma DP Tonight, dat
oan 'e pornoyndustry wijd is. Yn maart 2006 setten sy en Kirsten Price útein mei
it presintearjen fan it populêre live-programma Night Calls, op 'e Amerikaanske
betelstjoerder Playboy TV. Teffens presintearret Jesse Jane op Playboy TV it
programma Naughty Amateur Home Videos. Yn 2006 presintearre se ek de útrikking
fan 'e AVN Awards. Fierdersoan hat se sûnt 2007 in kollem skreaun foar it
neakenblêd Chéri, wylst se datselde jiers ek in kollem begûn yn it Australyske
manneblêd Ralph, wêryn't se antwurden en advys jout op brieven fan lêzers oer
seks en ôfspraakjes. Ek oan 'e blêden Genesis en Buzz leveret se gauris
bydragen.

Yn maart 2011 begûn Jesse Jane mei de ferkeap fan in eigen merk tekila, ûnder de
namme "Diosa". Der binne ferskillende smaken, wêrûnder blauwe agave, apel,
mango, mangel en kofje-karamel. Om't Digital Playground de rjochten op har
artystenamme yn besit hat, makket se foar har tekila reklame ûnder har
bertenamme.

Yn 2004 fertelde Jesse Jane yn it radioprogramma fan Howard Stern dat se yn 1999
swier rekke, en dat der wylst se yn ferwachting wie, by har limoerkanker
fêststeld wie. Yn 2000, op har njoggentjinde, befoel se fan in soan, en twa
dagen letter waard by har de folsleine limoer fuorthelle. Sûnt is se genêzen,
mar moat se noch geregeld foar kontrôle-ûndersiken. Yn novimber 2005 troude
Jesse Jane mei kollega-pornoakteur Rick Patrick; it houlik rûn yn maart 2012 op
in skieding út. Op 15 oktober fan datselde jier makke se fia har Twitter-account
bekend dat se har ferloofd hie mei har persoanlike fitnesstrainer Michael
Giovanni. Jesse Jane omskriuwt harsels as biseksueel. Se wennet yn Oklahoma
City.



https://fy.wikipedia.org/wiki/Janine_Lindemulder

Janine Lindemulder, folút: Janine Marie Lindemulder (14 novimber 1968), is in
rêstend Amerikaansk neakenmodel, stripper, pornografysk aktrise, pornoregisseur,
pornoprodusinte en mainstream-aktrise, wa har efternamme oft ek wol misstavere
wurdt as Lindemuller, hoewol't se har ûnder har karriêre yn 'e regel koartwei
Janine neame liet.

Janine Lindemulder waard berne yn it Kalifornyske La Mirada, en groeide op yn
súdlik Kalifornje. Yn 'e twadde helte fan 'e tachtiger jierren besocht se troch
te brekken yn 'e mainstream-filmyndustry, mar de iennichste rollen dy't se krije
koe, wiene dy fan "it domme blûntsje". Har earste rol wie yn 'e Italjaanske film
Bersaglio sull'Autostrada, dy't yn 'e Angelsaksyske wrâld útbrocht waard as
Moving Target. Letter spile se yn Amerikaanske B-films, lykas Lauderdale en
Spring Break USA, mar dy films wiene sa ûnsúksesfol, en har eigen optreden dêryn
sa ûnopmerklik, dat it mei har aktearkarriêre op 'e non rûn.

Lindemulder begûn te posearjen foar neakenblêden, lykas de Penthouse, dêr't se
foar it earst yn stie yn 1987, as de Penthouse Pet fan 'e moanne desimber. Hja
liet har de folgjende tsien jier noch ferskate oare kearen fotografearje foar de
Penthouse, en behelle yn 1990 it twadde plak yn 'e Pet of the Year-ferkiezing.
Se ferskynde ek yn in Penthouse-fideo, titele Penthouse Satin & Lace. Dat late
derta dat se frege waard foar de sêft pornografyske low budget-film Caged Fury
(1990), oer in frouljustichtshûs, dêr't ek de mainstream-akteur Erik Estrada yn
spile. Datselde jiers noch makke se har debút yn in hurd pornografyske film, en
se spile yn ferskate minder bekende films fan dat soarte. Fan 1990 oant 1991
ûnderbriek se har karriêre om in bern te krijen.

Doe't Lindemulder yn 1992 weromkearde yn 'e pornoyndustry en in kontrakt ôfsleat
mei de studio Vivid Entertainment, betinge se dat se tenei inkeld noch mei oare
aktrises hoege soe te wurkjen. Sadwaande makke se oant 2000 allinnich mar
lesbyske pornofilms, lykas de Where the Boys Aren't-rige. Nettsjinsteande dat
(of miskien wol dêrtroch) waard se al hiel gau ûnbidige populêr. Njonken har
aktearwurk foarme se yn dy tiid ûnder de namme Blondage ek in strippersduo mei
har kollega-pornoaktrise Julia Ann, dêr't se stripklubs yn hiel Amearika mei
ôfreizgen. Fierders wurke se ek as regisseur en produsinte fan pornofilms.

Yn 2000 loek Lindemulder har werom út 'e pornoyndustry, nei eigen sizzen om
beukerskoalûnderwizeresse te wurden. Yn april 2004 kearde hja lykwols werom as
pornoaktrise, yn 't earstoan op 'e nij by Vivid, al sleat se letter in kontrakt
mei Digital Playground. Nei har comeback spile se sawol mei manlju as mei
froulju, en hie se fannijs grut súkses mei har films, lykas Pirates, út 2005, en
Janine Loves Jenna (mei Jenna Jameson), út 2007. Oant se de pornoyndustry yn
2010 definityf farwol sei, spile Lindemulder yn likernôch 130 pornofilms, en
dêrby wûn se 7 AVN Awards (de Oskars fan 'e pornowrâld). Boppedat is se
ynhuldige as lid fan sawol de AVN Hall of Fame as de XRCO Hall of Fame.

Yn 1997 hie Lindemulder in lytse roltsje yn 'e semy-autobiografyske film Private
Parts, fan radiopresintator Howard Stern, as de frou fan in ferweakke regisseur.
Fierders wie se ferskate kearen te gast yn it radioprogramma fan Stern. Teffens
stie se op 'e omslach fan 'e cd Enema of the State, fan 'e popgroep Blink-182,
en figurearre se yn in stikmannich fideoklips, lykas dy fan it nûmer What's My
Age Again?, op 'e nij fan Blink 182.

Janine Lindemulder hat trijeris troud west. Fan 1988 oant 1996 wie se troud mei
Grant S. Motshagen, mei wa't se yn july 1991 in soan krige, Tyler Grant
Motshagen. Fan 2002 oant 2004 wie se troud mei motorbouwer Jesse James, de
oprjochter fan West Coast Choppers, mei wa't se op 1 jannewaris 2004 in dochter
krige, Sunny James. Fan 2009 oant 2010 wie se troud mei Jeremy Aiken. Alletrije
houliken einigen yn in skieding.

Wylst se troud wie mei Grant Motshagen trof Lindemulder op fakânsje op Hawaï de
sjonger Vince Neil, fan 'e rockband Mötley Crüe, mei wa't se, tegearre mei in
oare frou (wierskynlik Penthouse Pet Brandy Ledford) seksuële omgong hie. In
fideotape fan it barren kaam op ûnferklearre wize yn it besit fan Vivid
Entertainment, dat it útjoech ûnder de titel Janine & Vince Neil: Hardcore &
Uncensored (yn deselde "rige" dêr't ek de bekendere sekstape fan aktrise Pamela
Anderson en Mötley Crüe-drummer Tommy Lee diel fan útmakke).

It houlik mei Jesse James waard in dokumintêre oer makke troch it Discovery
Channel, mei as titel Motorcycle Mania 3. Dêryn waarden Lindemulder en James
folge fan 'e houliksseremoanje, yn oktober 2002, oant de relaasje yn 2003 alhiel
misrûn en Lindemulder James behalven skelwurden ek in faas nei de holle slingere
en dêrfoar arrestearre waard. De fâdij oer dochter Sunny waard oan James
tawiisd, wat reden wie fan nije deilisskip tusken de beide âldelju, en wat der
boppedat ta late dat Lindemulder ferskate kearen oppakt waard foar stalking.

Yn augustus 2008 waard Lindemulder feroardiele foar belestingûntdûking fan $
294.000,—, en moast se in jier it tichthûs yn, njonken dat har in boete fan $
100.000,— oplein waard. Fanwegen goed gedrach kaam se yn july 2009 betider frij.



https://fy.wikipedia.org/wiki/Emanuel_Swedenborg

Emanuel Swedenborg (Stockholm, 29 jannewaris 1688 - Londen, 29 maart 1772) wie
in Sweedske wittenskipper, filosoof en teolooch. Hy wie in ynternasjonaal
ferneamd wittenskipper, mar skreau ek oer de boppenatuerlike werklikheid dêr't
er in protte oergeunst mei op de hals helle.

De famylje Swedenborg wie fan aadlik komôf. Jesper Swedenborg, de heit, wie
biskop en professor oan de universiteit fan Uppsala. Emanuel wie it tredde bern
fan it gesin en telde acht jier doe't syn mem ferstoar. Syn hei troude opnij en
krige yn totaal acht bern.

Nei syn stúdzje filosofy, wiskunde, wittenskippen, Latyn, Gryksk en Hebriuwsk yn
Uppsala studearre er noch in tal oare opliedingen. Hy studearre fysika,
astronomy, waard boekbiner en makke muzykynstruminten. Ek ynteressearre hy him
foar kosmology, anatomy, fysiology, polityk, ekonomy, metallurgy, mineralogy,
geology en skiekunde en nei 1743 fral ek foar godstsjinst, esotery en mystyk.

Swedenborg bestudearre de harsens en de endokrine klieren. Guons fan syn
ûntdekkingen waarden pas yn de tweintichste iuw befestigde as wier/wurkber.
Swedenborg wie de earste dy útstelde om it metryk stelsel yn Jeropa yn te
fieren.

Oan Swedenborgs sjeny kaam mar gjin ein. Hy makke ûntwerpen foar fleantugen,
dûkboaten, wapens, loftpompen, ensfh. Swedenborg hie ek in soad niget oan
spiritualiteit. Hy besocht sels in rasjonele ferklearring te finen foar de
wurking fan de siel. Yn de jierren 1744 en 1745 krige Swedenborg in rige
‘fisioenen’ dy't in djippe ynfloed op him hienen. Dat barde neidat er yn 1743 in
slimme krisis ûnderfûn. Sûnt 1745 hâlde er oant syn dea yn Londen ta. Dêr skreau
der in 30-dielich wurk oer teology.

Swedenborg hie in grut tal bewûnderers, yn syn eigen tiid en de tiid dernei
û.o.William Blake, Ralph Waldo Emerson, William James en Carl Jung. In
tsjinstanner fan him wie Immanuel Kant dy't yn in skotskrift Dreamen fan in
geastensjogger besocht hat Swedenborgs reputaasje yn de wittenskiplike wrâld
omleech te bringen.

Swedenborg hat nea besocht in oarder of selskip op te rjochten. Nei syn dea
hawwe in oantal fan syn bewûnderers yn Ingelân in organisaasje stipe ûnder de
namme ‘Church of the New Jeruzalem’. Dat wie yn Londen yn 1783. yn 1788 telde
dizze al in grut tal leden dy't harren yn in timpel ferienen. Yn de Feriene
Steaten is de organisaasje bekend wurden as de ‘Rite of Swedenborg’ en waard
oprjochte yn 1859. Fan New York út hat de Ritus har fierders oer de wrâld
útwreide. Yn Nederlân bestiet in Swedenborg-selskip yn De Haach dy't alle wurken
fan Swedenborg (yn it tiidrek 1910-1970) oersetten hat. Opfallend is dat Jakob
Lorber yn syn boek De Geestelijke Zon diel 2, (1846) haadstik 14, Swedenborg
neamd en mooglik in ferwizing nei de profeet Danjel as reynkarnaasje fan
Swedenborg jout.



https://fy.wikipedia.org/wiki/Belgje

Belgje of België of it Belzelân (Nederlânsk: België; Frânsk: Belgique; Dútsk:
Belgien) is in lyts lân in West-Jeropa. Belgje is in demokratyske monargy en is
sûnt 1993 in federaasje. De steat is opdield yn Flaanderen (Vlaanderen),
Walloanje (Wallonie) en it Stêdsregio Brussel. De haadstêd is Brussel
(Bruxelles), wat ek beskôge wurdt as de politike haadstêd fan de Jeropeeske Uny.
Sûnt 2013 is Filips kening en sûnt 2009 is Elio Di Rupo premier.

Belgje wurdt fan it easten nei it westen hieltiid leger. Yn it easten binnen de
Ardennen en de Hege Feanen, mei as heechste punt it Signal de Botrange. Dan it
gebiet tusken de rivieren, wat net sa heech is, mar dêr't al noch
hichteferskillen binne. En perslot komt yn it westen it flakke lân, mei polders
yn it binnenlân en dunen oan de seekust.

Yn it easten komt de Maas út Frankryk nei it noarden it lân yn, komt by Namen
gear mei de Sambre, rint dan nei it noardeasten nei Luik, en rint dan wer nei it
noarden Nederlân yn. Westliker komt de Skelde by Doornik út Frankryk it lân yn,
rint nei it noarden nei Gint, dan eastliker nei Antwerpen, en fan dêr nei de
Nederlânske grins. Yn it westen komt de Yser út Frankryk en rint yn de omkriten
fan Nijpoart yn see.

Yn âlde tiden waard Belgje befolke troch ferskate Keltyske folken, wêr't de
Menapii de wichtichste fan wiene. Letter yn de Romeinske tiid waarden alle
Keltyske stammen yn it gebiet tusken Noardsee, Ryn, Seine en Marne
(Súd-Nederlân, Belgje, Noard-Frankryk en parten fan West-Dútslân) meiïnoar
oantsjutten as Belgae en hearde by it Romeinske ryk.

Nei it tiidrek fan de Romeinen krigen de Franken it foar it sizzen yn Belgje en
yn de midsiuwen hearde it ôfwikseljend by it Frankyske ryk en Dútske ryk. De
Skelde tsjinne as grins tusken beide riken. Yn de 15e iuw kaam it yn hannen fan
de Habsburgers en op de ein fan de 18e iuw troch de Frânsken. Nei de nederlaach
fan Napoleon yn 1815 gong Belgje op yn it Keninkryk fan de Nederlannen om sa in
buffersteat te foarmjen tsjin Frankryk. Belgje waard yn 1830 útroppen ta in
ûnôfhinklike konstitúsjonele monargy. It biedwurd fan België is 'iendracht
makket macht'. Dy iendracht sloech yn 1830 op de feriening fan de njoggen
provinsjes. De njoggen provinsjewapens binne ek fertsjintwurdige yn it
wapenskyld fan it lân.

De Earste Wrâldkriich begjint yn Belgje at Dútslân syn Von Schlieffenplan yn
augustus 1914 útfierd. Yn de Earste Wrâldkriich waard Belgje sawat hielendal
beset troch Dútslân. Inkeld it gebiet efter de Izer yn West-Flaanderen koe doe
ûnder Belgyske kontrôle bleauwe. It tal deade militêren oan Belgyske kant hie
leger wêze kind as de hegere offisieren net ientalich Frânsk west hienen. It
Belgyske regear wie nei de kriich poer op Nederlân omdat fan it Nederlânske
regear, nettsjinsteande de neutraliteit, it Dútske leger oer Nederlânsk
grûngebiet weromlûke mocht. Yn 1919 easke it Belgyske regear grûngebiet fan
Nederlân, mar dat besykjen wie fergees. Yn 1919 krige it Belgyske folk algemien
kiesrjocht, mar dat soe oant 1948 allinnich foar de manlju jilde. It Belgyske
regear hie yn it ynterbellum in ryk polityk ferskaat foar oare Jeropeeske lannen
oer. Belgje wie it iennichste lân dêr't sosjalisten, liberalen en katoliken
meiïnoar gearwurken. Oare partijen yn it ynterbellum wienen it Vlaamsch
Nationaal Verbond (Flaamsk Nasjonaal Bûn), en de Kommunistyske Partij.

Yn de Twadde Wrâldkriich kapitulearre it Belgyske leger nei achttjin dagen
striid en waard Belgje alhiel beset troch Nazy-Dútslân. Yn septimber 1944 soe it
grutste part troch Alliearden befrijd wurde. De spannings tusken
Nederlânsktalige Flamingen yn it noarden en de Frânkstalige Walen yn it suden
hawwe de lêste jierren laat ta konstitúsjonele feroarings. Sadwaande waard
Belgje in federale steat mei trije gewesten en mienskippen.

Belgje is in stiftend lid fan de Benelúks (1944), de Feriene Naasjes (1945), de
Noard-Atlantyske Ferdrachsorganisaasje (1949), de Rie fan Jeropa (1949) en de
Jeropeeske Uny (1957).

Yn de 19e iuw wie de stiel- en koalyndystry yn Walloanje grut, wêrtroch it
Frânsktalige suden ekonomysk sterker wie as Flaanderen. Nei de Twadde
Wrâldkriich waard de stiel- en koalyndustry lytser. Yn dyselde tiid groeide de
gemyske en petroaliumyndystry yn Antwerpen en Gent. Troch dy ûntwikkeling waard
Flaanderen ekonomysk sterker. Hjoed de dei is neist de taal ek de ekonomy in
swier polityk diskusjepunt yn Belgje.

De Belgyske Franc wie de wikselkoers tusken 1832 en 2002. Yn 2002 krige Belgje
de Euro.

Belgje bard aardich wat jild yn troch it toerisme. Toeristen út de buorlannen
gean faak nei de Noardseekust, de Ardennen, of komme om de âlde slachfjilden fan
de Earste Wrâldkriich te sjen.

BYP per persoan is $36,200 (2007). Gearstalling fan BYP per sektor is 1,1%
lânbou, 24,5% yndustry en 74,4% tsjinsten.

Wichtichste havens binne Antwerpen, Gent, Luik en Zeebrugge. Brussel hat it
grutste fleanfjild fan Belgje. De maksimum snelheid op de autodyk is 120 km/h.

Belgje hat (2006): 119.079 km ferhurde dyk. 3.536 km spoardyk. 2.043 km
farwetter.



https://fy.wikipedia.org/wiki/Jeropeeske_Uny

De Jeropeeske Uny (ôfkoarting: JU) of Europeeske Uny (ôfkoarting: EU) is in
steatebûn mei 27 Jeropeeske lidsteaten. De oarspronklike uny waard yn 1992 mei
it Ferdrach fan Maastricht oprjochte. De uny sa't dy no is, is basearre op it
Ferdrach fan Lissabon, dat op 1 desimber 2009 fan krêft wurden is. De Jeropeeske
Uny hat sa likernôch in heal miljard ynwenners (2010), en in oerflak fan
4.324.782 km2.

De Jeropeeske Uny wurket as in rjochtsteat. Soks betsjut dat alles wat dien
wurdt út ferdraggen wei komt dy't frijwillich en demokratysk goedkard binne
troch alle lidsteaten. Earder tekene ferdraggen binne feroare en bywurke om
maatskiplike ûntjouwings by te hâlden. De uny hat in nij type federale opbou
dy't net te omskriuwen is mei de tradisjonele juridyske yndielingen.

Al nei de Earste Wrâldkriich wienen der inisjativen om ta in uny fan Europeeske
steaten te kommen, lykas yn 1922 mei de Paneuropeeske Uny. Dy insjativen wienen
lykwols fergees. Mei de ein fan de Twadde Wrâldkriich begjint it proses fan
Europeeske yntegraasje. Troch ekonomyske sektoaren mei militêre relevânsje
yntinsyf mei-inoar oparbeidzje te litten soe in nije oarloch tusken eardere
fijannen foarkommen wurde kinne of suver ûnmooglik wêze. Sa soe der politike
stabiliteit komme en in duorsume yntersteatlike fertrouwensbân ûntstean. Der
wienen ek feilichheidsaspekten dy’t meispilen. Yn ’t begjin fan de Kâlde Oarloch
woenen de Westeuropeeske steaten better gearwurkje en de nije Bûnsrepublyk
Dútslân polityk ûnderdiel meitsje fan it westlike blok.

Op 9 maaie 1950 hold Robert Schuman as minister fan Bûtenlânske saken fan
Frankryk in taspraak dy’t letter de Schuman Ferklearring neamd wurde soe. Yn dy
taspraak stelde hy foar om in Europeeske Koalen en Stiel Mienskip op te setten.
Dy dei is letter as "jierdei" fan de Europeeske Uny keazen. It Schuman Plan late
op 18 april 1951 ta de oprjochting fan de Europeeske Mienskip foar Koalen en
Stiel. De oprjochtingslannen fan de mienskip wienen Belgje, Dútslân, Frankryk,
Itaalje, Lúksemboarch en Nederlân. Mei it oprjochtsjen fan dizze mienskip waard
der in basis lein foar de lettere Europeeske Uny. Bygelyks de ynsituten fan de
Europeeske Mienskip foar Koalen en Stiel (EMKS) lykje op dy fan de hjoeddeistige
Europeeske Uny: Hege Autoriteit mei supranasjonale kompetinsjes (hjirút ûntstie
letter de Europeeske Kommisje), in Ministerried as wetjouwend orgaan (de
hjoeddeistige Ried fan de Europeeske Uny) en in Riejouwende Gearkomste (it
lettere Europeesk Parlemint). De taken en ferantwurdlikheden fan dy ynstituten
binne lykwols bot feroare troch de tiid.

It súkses fan de Europeeske Mienskip foar Koalen en Stiel wie sa grut dat yn
1957 mei it Ferdrach fan Rome de Europeeske Mienskip foar Atoomenerzjy (Euratom)
en de Europeeske Ekonomyske Mienskip (EMM) oprjochte waarden. Troch Euratom soe
der yn Europeesk ferbân wurke wurde oan de freedsume tapassing fan kearnenerzjy.
Doel fan de Europeeske Ekonomyske Mienskip wie in mienskiplike merk mei frij
ferkear fan guod, tjinsten, kapitaal en arbeidskrêften.

De EMKS, EMM en Euratom hienen sûnt 1957 elk in eigen kommisje en in eigen ried.
Yn 1965 waard it Fúzjeferdrach (fan krêft yn 1967) tekene. Mei it Fúzjeferdrach
waarden de trije separate kommisjes en rieden gearfoege foar alle trije
Europeeske Mienskippen, sadat der tenei noch sprake wie fan ien Europeeske
Kommisje en ien Europeesk Parlemint.

Yn 1973 is de mienskip útwreide mei Denemark, Ierlân en Grut-Brittanje. Yn juny
1979 wurde foar it earst direkte ferkiezings foar it Europeesk Parlemint holden.
Yn 1981 kaam Grikelân by de mienskip, en yn 1986 kamen Spanje en Portegal der
by. Mei de werieniging fan Dútslân yn 1990 groeide it tal ynwenners fan de
Europeeske Mienskip mei 16 miljoen minsken dy't ôfkomstich wienen út de eardere
DDR.

Mei it Ferdrach fan Maastricht (tekene 1992, fan krêft op 1 jannewaris 1993)
waard de Europeeske Uny oprjochte. Mei it ferdrach waard de oprjochting fan in
ekonomyske en monetêre uny besletten, dat úteinlik ta de ynfiering fan de
muntienheid Euro late. Mei it ûndertekenjen fan it ûndertekenjen fan it ferdrach
waard de pylderstruktuer fan de Europeeske Uny ynfierd. De eardere trije
Europeeske Mienskippen waarden omfoarme ta de earste pylder fan de Europeeske
Uny. De oare twa pylders wienen sûnt 1993 it Mienskiplik Bûtenlânsk en
Feiligensbelied en de Polysjele en Justysjele Gearwurking yn Strafsaken.

Yn 1995 waard de uny útwreide mei Eastenryk, Finlân en Sweden. Yn 2004 folge de
grutste útwreiding fan de uny yn de skiednis fan de EU doe't Estlân, Hongarije,
Letlân, Litouwen, Malta, Poalen, Syprus, Sloveenje, Slowakije en Tsjechje lid
waarden fan de uny. Op 1 jannewaris 2007 waarden Roemeenje en Bulgarije as 26e
en 27e steat lid fan de uny. Op 1 july 2013 waard Kroatië as 28e steat lid fan
de uny.

Mei it Ferdrach fan Amsterdam (1997) en it Ferdrach fan Nice (2001) waard it
Ferdrach fan Maastricht oanpast om sa de wurkwize fan de ynstituten te
optimalisearjen.

Yn 2005 lei der in útstel om ta in Europeeske Grûnwet te kommen dy't lykwols
troch in referindum yn Frankryk en Nederlân opkeard waard. Dêrfoar yn it plak
kaam it Ferdrach fan Lissabon (2007). Mei dat ferdrach waard it Ferdrach
oangeande de Europeeske Uny foar de tredde kear (nei Amsterdam yn 1997 en Nice
yn 2001) wizige. Mei it fan krêft wurden fan it Fedrach fan Lissabon op 1
desimber 2009 kaam der ek in ein oan de pylderstruktuer fan de Europeeske Uny.

De EU-ynstellingen wurkje mei ferskillende ferdraggen as grûnslach. Under titel
III (Bepalingen oangeande de ynstellingen) fan it Ferdrach oangeande de
Europeeske Uny en ûnder it sechsde diel (Ynstitusjonele en finansjele
bepalingen) fan it Ferdrach oangeande de wurking fan de Europeeske Uny is de
rjochtlike grûnslach, foech en wurkwize fan de EU-ynstellingen beskreaun. De
opbou fan de EU-ynstellingen is sûnt de oprjochting yn 1952 aardich lyk bleaun.

De EU hat sân offisjele ynstellings. Dy kinne kategorisearre wurde yn fjouwer
politike en trije net-politike ynstellingen:

It Europeesk Parlemint is mei Rie fan de Europeeske Uny de wetjouwende macht fan
de EU. It Europeesk Parlemint wurdt as iennige Europeeske ynstelling direkt
troch it folk keazen. Yn de Rie fan de Europeeske Uny komme de ministers
(útfierende macht) fan de lidsteaten gear. De gearstalling fan de Rie is
ôfhinklik fan it tema dat op it aljemint komt. De Europeeske Kommisje is it
útfierende orgaan fan de Jeropeeske Uny en kin as 'it regear' sjoen wurde. Yn de
Europeeske Rie sitte de politike lieders fan de lidsteaten. De Europeeske Rie is
gjin wetjouwende macht, mar jout jout de Uny ympulsen dy't nedich binne foar syn
ûntjouwing en leit dêrfoar algemiene politike doelstellingen en prioriteiten
fêst. De Europeeske Rie is it fjirde politike orgaan fan de EU.

It meitsjen fan wetjouwing en it generale belied fan de Europeeske Uny wurdt
dien troch de trije belangrykste politike ynstellingen: de Rie fan de Europeeske
Uny (fertsjintwurdiging lidsteaten), it Europeesk Parlemint
(folksfertsjintwurdiging, direkt keazen troch de ynwenners fan de EU) en de
Europeeske Kommisje (polityk ûnôfhinklik fan lidsteaten en tsjinnet it kollektyf
belang fan de Uny). By de EU-wetjouwing kin in skieding makke wurde tusken
wetjouwing wêrfoar ymplemintaasje op nasjonaal nivo nedich is en wetjouwing
dêr't gjin ymplemintaasje op nasjonaal nivo nedich is. De wichtichste typen
wetjouwing binne feroardeningen en rjochtlinen.

Net-politike mar wol offisjele ynstellings binne it Hôf fan Justysje fan de
Europeeske Uny, de Europeeske Rekkenkeamer en de Europeeske Sintrale Bank. It
Hôf fan Justysje fan de Europeeske Uny hâldt tafersjoch op it neilibjen fan de
EU-wetjouwing. It is de rjochterlike macht en draacht by oan de goede
ynterpretaasje en tapassing fan wetten yn alle lidsteaten. De Europeeske
Rekkenkeamer hâldt tafersjoch op de finansiën fan de EU. De Europeeske Sintrale
Bank yn Frankfurt is de sintrale bank fan de eurosône.

De Europeeske Uny joech yn 2011 sa’n 130 miljard euro út. Dat is sa likernôch 1%
fan it bruto ynlânsk product fan de (op dat stuit 27) lidsteaten by elkoare. Ta
ferliking, it nasjonale budzjet fan Frankryk leit om de 800 miljard euro. De
Europeeske Uny mei gjin begruttingstekoart hawwe yn tsjinstelling ta de
nasjonale begruttingen. Alle útjeften moatte dutsen wurde troch ynkomsten.

De Jeropeeske Uny beslacht Jeropa fan de Atlantyske Oseaan yn it westen en
Ruslân, Wyt-Ruslân, Oekraïne, Turkije en de Swarte See yn it easten. Yn it suden
grinzet de Jeropeeske Uny oan de Middellânske See mei oarekant it wetter Afrika.
Binnen dit gebiet binne de neikommende lannen gjin lidsteat, mar dogge allegear
wol mei yn gearwurkingsprojekten: Yslân, Noarwegen, Switserlân en it eardere
Joegoslaavje (útsein Kroaasje en Sloveenje). De Jeropeeske Uny grinzet oan 22
oare lannen.

De ultraperifeare regio’s hawwe troch harren sosjale en ekonomyske
omstannichheden spesifike ôfspraken mei de EU. Se binne wol folweardich
ûnderdiel fan it EU-gebiet.

De lannen en gebieten oersee (LGO) binne lannen of gebietsdielen dy’t in
spesjale relaasje mei ien fan de EU-lidsteaten ûnderhâlde. Foarbylden binne de
Curaçao, de Falklâneilannen en Grienlân. Lykwols binne der ek ôfhinklike
gebieten lykas it eilân Man en de Faeröer dy’t gjin LGO binne en dêrtroch (sa
goed as) hielendal bûten de ynfloedsfear fan de EU-ferdraggen falle.

Grienlân wie as ûnderdiel fan Denemarken earst ek ûnderdiel fan de Europeeske
Mienskip. Sa koenen Europeeske seefiskers yn de wetters om Grienlân hinne fisken
en Europeeske bedriuwen sykje nei boaiemskatten. In protte Grienlanners wienen
it dêr net mei iens en woenen in referindum ha. Dat krigen se op 23 febrewaris
1982 en stapten nei ûnderhannelingen út de EU. Grienlân hold lykwols de status
fan LGO (lannen en gebieten oersee).

Op 23 juny 2016 waard yn it Feriene Keninkryk in referindum oer it lidmaatskip
fan de Europeeske Uny holden (Ingelsk: United Kingdom European Union membership
referendum, ek EU referendum). De kiezers stimden mei in mearderheid fan 51,9%
fan de stimmen foar de Brexit, dus foar opsizzing fan it EU-lidmaatskip. De
opkomst by dat referindum wie 72,2%%. It referindum is lykwols fan riejouwende
aard en dus gjin binende útslach. It Britske parlemint moat dus foar de útstap
stimme. It is net dúdlik of de parleminten fan Noard-Ierlân, Skotlân en Wales in
feto-rjocht hawwe. De ûnderhannelingen oer de útstap kinne twa jier duorje en as
der ferlet fan is kin de doer ferlinge wannear’t de lidsteaten it dêr unanym oer
iens binne.

De EU hat gjin formele bining mei hokfoar leauwen dan ek. Kêst 17 fan it
"Ferdrach oangeande de wurking fan de Jeropeeske Uny" ferwiist nei nasjonale
wetjouwing.

De dominante religy yn de Jeropeeske Uny is it Kristendom. It Kristendom lit him
yn trije haadstreamingen yndiele: It Protestantisme, de Roomsk-katolike tsjerke
en de Eastersk-Ortodokse Tsjerke. Neist it Kristendom leaut in minderheid fan de
ynwenners oan it Joadendom en de Islam, respektivelik 1 miljoen Joaden en 13
miljoen moslims.

As men de Europeeske Uny as ienheid sjocht, dan hat de EU mei in BYP fan 18.394
miljard USD yn 2008 de grutste binnenmerk fan de wrâld. It persoanlik ynkommen
leit yn de súdlike en eastlike lidsteaten leger as yn it westen en noarden. It
heechste gemiddelde hat Lúksemboarch mei 113.044 miljard dollar per jier, yn
Bulgarije wurdt mei 6.857 dollar per jier it minst fertsjinne. De ferwachting is
dat troch de komst fan nije lidsteaten en harren ekonomyske groei de EU syn
titel as grutste ekonomy op de wrâld hâlde kin.

Yn 1969 en 1970 wienen der al plannen foar in monetêre uny. Lykwols krigen dy
plannen mei it Ferdrach fan Maastricht yn 1993 in earste grûnslach. De
mienskiplik munt waard yn 1999 foar de sintrale banken ynfierd en yn 2002 as
wettich betelmiddel. Op dat stuit hienen tolve lannen de euro as betelmiddel
ynfierd. Hjoed-de-dei meitsje 18 lannen diel út fan de eurosône, it lêste lân
dat lid waard wie Litouwen op 1 jannewaris 2015.

De Jeropeeske Sintrale Bank is ferantwurdlik foar it monetêr belied yn de
eurosône.

In binnenmerk is in gebiet dêr't gjin grinzen binne as it om guod,
(wurksykjende) minsken, tsjinsten of kapitaal giet. De Jeropeeske Uny foarmet,
mei Yslân, Lychtenstein en Noarwegen (ferienige yn de Jeropeeske
Frijhannelassosjaasje) de Jeropeeske Ekonomyske Romte. De EU hat yn 1999 mei
Switserlân sân bilaterale ferdraggen tekene. De EU hat ek in eigen dûane-uny. Yn
dat gebiet wurdt gjin tol frege. De Jeropeeske Dûane-uny hat in mienskiplike
toltaryf mei lannen bûten de EU. Neist de Jeropeeske Dûane-uny is der ek noch in
aparte dûane-uny fan de EU mei Andorra, San Marino en Turkije.

In inisjatyf dat mei in protte omtinken rekkenje kin is de titel Kulturele
Haadstêd fan Europa. Sûnt 1985 wurdt de titel ferliend oan ien as mear Europeesk
stêden. Sa'n Europeeske Haadstêd organisearret yn it oanbelangjende jier in grut
ferskaat oan kulturele eveneminten. De Europeeske haadstêden kinne yn sa'n jier
rekkenje mei mear publisiteit en mear toeristen dy't nei de stêd komme.

Dêrneist hat de EU ferskillende programma's foar minderheden en taalferskaat. It
Europeesk Buro foar Lytse Talen (EBLUL) waard yn 1982 oprjochte, yn 1987 waard
it Mercator netwurk opset.

It Lifelong Learning Programme 2007-2013 (LLP) is de opfolger fan it Sokrates
program. It LLP hat ferskillende ûnderdielen, dêr’t it Erasmus program faaks
noch de bekendste fan is. Yn 1987 begûn it Erasmus program foar ynternasjonale
útwiksels tusken studinten en dosinten. Sûnt it begjin hawwe sa likernôch 2
miljoen studinten gebrûk makke fan it program. In oar ûnderdiel fan it LLP is it
Comenius program dat partnerskippen tusken skoallen, basisskoallen en fuortset
ûnderwiis, befoarderet. Lingua is in program foar it learen fan frjemde talen.
It Leonardo da Vinci program ûndernimt aktiviteiten foar studinten dy’t in
beropsoplieding dogge.

It Bolognaproses is in inisjatyf fan de Ried fan Jeropa en net fan de EU. Troch
syn stipe oan it Bolognaproses draacht de EU by oan in Jeropeeske
standardisaasje yn it heger ûnderwiis. It European Credit Transfer System (ECTS)
wurdt sûnt de ynfiering fan de Bachelor-masterstruktuer yn it heger ûnderwiis
brûkt om de swierte fan (dielen fan) opliedingen fan hegeskoallen en
universiteiten mei oan te jaan.

De Jeropeeske Rie foar Undersyk (European Research Council - ERC) is in
organisaasje dy’t jildstipe jout foar wittenskiplike ûndersyk. De ERC begûn yn
2007 en wie in inisjatyf fan de Jeropeeske Kommisje. De Jeropeeske Kommisje hat
fierders in waarnimmersstatus yn de CERN. De Jeropeeske Uny is ien fan de
partners binnen it ITER-projekt, in ynternasjonaal gearwurkingsprojekt dat
wittenskiplik ûndersyk docht nei kearnfúzje.

Nettsjinsteande it lytse persintaazje fan it BYP hat it Europeeske lânboubelied
in bysûndere rol spile yn de Europeeske ienwurding. Yn 1960 die de Europeeske
Kommisje it inisjatyf en kom mei in mienskiplik belied op dat mêd. It Europeeske
Lânboubelied waard troch de Rie fan Ministers yn 1962 goedkard en kaam alsa yn
wurking. Doel wie in ferheging yn produktiviteit en it foarkommen fan
priisskommelingen, sadat de itensproduksje feilich steld wie en de konsumint wis
wêze koe fan in passende priis.

Troch Mc Sharry-herfoarming fan 1992 waard it systeem stadichwei ôfboud. Lykwols
kamen der oare subsydzjes foar yn 't plak dy't los steane fan
produksjehoemannichten. De grûnslach fan it hjoeddeistige lânboubelied hat twa
pylders: it merk- en ynkomstebelied (Pylder I) en it
plattelânsûntwikkelingsbelied (Pylder II). Yn it tiidrek 2014-2020 sil it
lânboubudzjet, foar beide pylders, jierliks 38,9 persint fan it totale EU
budzjet beslaan.

In oar Europeesk netwurk is it satellytnavigaasjesysteem Galileo. It wurdt boud
troch de Europeeske Uny yn gearwurking mei de Europeeske Romtefeartorganisaasje
(ESA). It hiele systeem soe yn 2019 operasjoneel wurde moatte. Dêr binne
meiïnoar 30 satteliten foar nedich. Galileo wurdt foaral boud om de Europeeske
ôfhinklikens fan de Feriene Steaten lytser te meitsjen, om dat de Feriene
Steaten de hiele kontrôle oer it global positioning system (gps) hat.

In oar projekt is Single European Sky. It Europeeske loftferkear wurdt op dit
stuit noch kontrolearre troch de lidsteaten dy't elk in eigen
loftferkearslieding hawwe.

Mei it tekenjen fan it Ferdrach fan Maastricht yn 1992 krige de Europeeske Uny
nije taken op it mêd fan justysje en ynlânske polityk. Foar it útfieren fan de
ôfspraken neffens de ferdraggen fan de Europeeske Uny binne ferskate
agintskippen oprjochte. Europol foar gearwurking tusken plysjes, Eurojust foar
gearwurking tusken rjochterlike autoriteiten, en Frontex foar gearwurking tusken
grinswachten. Troch it Ferdrach fan Schengen waarden de binnengrinzen tusken de
Schengen-lannen iepen steld. De EU brûkt it Schengen Ynformaasje Systeem as
mienskiplike databank foar plysjes en grinswachtautoriteiten.



https://fy.wikipedia.org/wiki/Ynternet

In ynternet is in samling fan kompjûternetwurken. Wylst in kompjûternetwurk
gewoanwei bestiet út fysyke komponinten (kabels, skeakelingen ensfh.), bestiet
in ynternet allinne út in samling protokollen, yn it gefal fan 'it' ynternet, it
saneamde IP (internet protocol). Kompjûters yn ferskillende netwurken en mei
ferskillende bestjoeringssystemen kinne troch it tapassen fan dy protokollen
meiinoar kommunisearje.

In fysyk kompjûternetwurk is meast beheind ta in gebiet of organisaasje. It
systeem fan ûnderlinge kommunikaasje tusken rekkenreauwen yn sa'n beheind
netwurk wurdt ek wol yntranet neamd. Fanút geandewei mear yntranetwurken is der
ek tagong ta it ynternet mooglik, wylst der ek in tendins is dat guon siden op
it wrâld-wiid-web (www) allinne foar persoanen of organisaasjes tagonklik binne
dy't dêr spesjaal foar machtige binne.

Wat yn it spraakgebrûk as "it ynternet" oantsjutten wurdt is in grut iepenbier
kompjûternetwurk, in netwurk fan netwurken, dêr't by de ôfspraken besteane út
Requests For Comments (Fersiken om oanmerkings), beheard troch de Internet
Engineering Task Force. Der is feitlik gjin eigner fan it ynternet.

Wylst it ynternet op himsels yn 1983 ûntstean is, is it pas in de rin fan
jierren beskikber kaam foar it grutte publyk. In grutte stipe wie dêrby dat yn
augustus 1991 HTML yntrodusearre waard, dêrtroch kin it ynternet brûkt wurde as
in wrâld-wiid-web fan siden ferbûn troch klikbere keppelings. De measte
dokuminten dy't fia it ynternet op te freegjen binne, binne no opmakke yn HTML.

Ien fan de nijere foarskriften is it WAP-foarskrift. Dat stiet foar Wireless
Access Protocol en it leit fêst hoe't jo bûstillefoan of hânkompjûter triedleas
mei it ynternet kommunisearje kin. Jo kinne in soad bûstillefoans yn de WAP-stân
sette om te ynternetten. WAP-programmatuer, bygelyks fan Google en Wapedia, jout
somtiden de mooglikheid om streekrjocht yn de triemnammen - net de ûnderskriften
- fan de ôfbyldings te sykjen.

It ynternet hat laat ta it brûken fan de Computer Cloud of de Kompjûterkloft. It
oer it ynternet ynhieren of brûken op ôfstân fan programmatuer en apparatuer.



https://fy.wikipedia.org/wiki/Turkije

Turkije is in lân yn Súdeast-Jeropa. De haadstêd is Ankara en de president fan
de republyk is sûnt 2007 Abdûllah Gül. Turkije ûntstie nei de fal fan it
Osmaanske Ryk. Steatsman Mustafa Kemal Atatürk hat Turkije op ferskillende mêden
herfoarme en it lân neffens oare Europeeske steaten modernisearre. Sûnt 3
oktober 2005 is Turkije kandidaatlidsteat fan de Jeropeeske Uny. Turkije is
ûnder oare lid fan de Rie fan Jeropa, NAFO en de Feriene Naasjes.

Turkije leit sawol op it Jeropeeske as Aziatyske kontinint. It Aziatyske part
fan it grûngebiet is it grutst en beslacht likernôch 97 % fan it oerflak, it
Jeropeeske mar likernôch 3 %. De Bosporus, dy't de Swarte See mei de
Middellânske See ferbynt, is de grins tusken Jeropa en Aazje. Yn Turkije komme
ferskillende tektoanyske platen byïnoar, dêrtroch binne der in protte
ierdskoddingen. It grutste part fan Turkije leit op de Anatolyske Plaat. Yn it
noarden, by de igge fan de Swarte See, beweecht de Euraziatyske plaat nei it
suden tsjin de Anatolyske Plaat. De Arabyske Plaat dy't yn it easten oan de
Anatolyske Plaat grinzet, beweecht nei it westen. It Europeeske part fan
Turkije, yn it noardwesten, leit East Traasje. Anatoalje (ek wol Lyts Aazje
neamd) beslacht it Aziatyske part fan it lân, in hege flakte mei yn it noarden
en suden in berchrige. It Easten fan Turkije hat mear bergen, mei grutte
rivieren lykas de Eufraat en de Tigris. De heechste berch fan Turkije, de
Ararat, is it heechste punt mei 5.165 meter.

De grinzen fan Turkije binne likernôch 9.850 km lang, wêrfan 7.200 km oan see
grinzje. Turkije wurdt yn it noarden begrinzge troch de Swarte See, yn it
noardeasten oan Geörgje (252 km), yn it easten oan Armeenje (268 km) en Iran
(499 km), yn it súdeasten oan Irak (352 km), yn it suden oan Syrje (822 km) en
de Middellânske See, yn it noardwesten oan de Egeïske See en Grikelân (206 km),
Bulgarije (240 km). It bestjoerlik ferdielde eilân Syprus en de ynternasjonaal
net erkende Turkske Republyk Noardsyprus lizze foar de súdkust fan de Turkske
fêstewâl.

It moderne Turkije ûntstie yn 1923 nei it ferlies fan it Osmaanske Ryk yn de
Earste Wrâldkriich. De grûnlizzer fan de moderne Turkske steat wie de nasjonale
held Mustafa Kemal Atatürk, letter ek wol "Heit fan alle Turken" neamd. Under
syn bewâld wurde der aardich wat fiergeande herfoarmingen trochfierd op sosjaal,
polityk, juridysk en taalmêd. Yn 1950 waarden foar it earste frije ferkiezings
holden, de Demokratyske Partij wûn en de machtsoerdracht like stabyl. Nei 1950
binne der nije partijen by kaam, mar de demokrasy wie troch politike ûnrêst en
militêre steatsgrepen (1960, 1971, 1980) net altyd like wis.

Op 20 july 1974 foel in Turkske militêre macht Syprus oan omdat se benaud wienen
foar in Grykske machtsoername. Turkije holdt de eastkant fan it eilân beset. Yn
1984 kaam de Koerdyske Arbeiders Partij (PKK) yn opstân. Troch de striid tusken
de Koerden en Turken binne der 30.000 stoarn. Doe't in PKK lieder yn 1999
fêstnommen waard, lutsen striders fan de PKK har werom nei Noard-Irak. Yn 2004
ferklearre de PKK dat it fredesferdrach ferstrike soe en der binne no yndie mear
oanfallen fan de KGB. Turkije kaam yn 1945 en 1952 by de Feriene Naasjes, waard
lid fan de NAFO, en hat yn it jier 2009/10 in net permaninte stoel yn de Feriene
Naasjes feilichheidsrie. Der binne nochwol wat tûkelteammen om Turkije by de JU
te krijen. Op 20 maart 2003 begjint de Irakkriich, Turkije falt ien dei letter
it Noard-Irak oan, sadat de Koerden dêr gjin mooglikheid hienen om in eigen
steat út te roppen.

BYP per persoan is $12.000 (2007). Gearstalling fan BYP per sektor is 8,9%
lânbou, 28,3% yndustry en 62,8% tsjinsten. Tusken 1998 en 2006 groeide de
ekonomy en it BYP, nettsjinsteand de ekonomyske krisis fan 2001.

De ekonomyske sitewaasje yn Turkije hat noch hieltyd kontrasten. Der is in grut
ferskil tusken it yndustrialisearre westen mei de grutte yndustry by de stêden
en it agryske en minder ûntwikkele easten. By de Middellânske See is it
toerisme, lykas foar it histoaryske Istanbûl, in wichtichte sektor.

Oan it begjin fan de 20e iuw wennen der 12 miljoen minsken yn it gebiet lyk oan
it hjoeddeiske Turkije; dat binne no fiif kear safolle. Yn Turkije wenje
73.722.988 (2010) minsken. Dêrfan binne 73% Turken, 21% Koerden, 2% Tsjerkessen,
2% Arabieren, 0,5% Lazen, 0,1% Syrjers, 0,06% Armeenjers en 0,01% Abkazen. De
trochsneed fan de Turkske is frij jong mei 25.5% yn de leeftyd fan 0 oant 15
jier.

Yn Turkije wurdt it Turksk, de offisjele taal, praat troch 90,5% fan de
befolking. De minderheidstalen binne Koerdysk (18,6%), Arabysk (3%), Armeensk,
Lazysk, Geörgysk, Adyghe, Sefardysk en noch lytsere talen wêrûnder de
sigeunertalen. It Turksk kaam mei de Nomaden út it easten wei nei Turkije ta yn
de 10e iuw. Sûnt de herfoarmings fan Mustafa Kemal Atatürk yn 1928 wurdt it
Turksk mei it Latynske alfabet skreaun. It Turksk fan hjoed de dei hat in protte
lienwurden út it Frânsk en Arabysk. Yn it westen fan Sina, op de Kaukasus en yn
Sintraal-Aazje wurde Turkske talen praat. Yn it easten fan Turkije wurdt it
Koerdysk praat. It Koerdysk wie oant 1991 troch it Turkske regear ferbean, mar
mocht dêrnei wer yn it iepenbier brûkt wurde. Dochs binne der sûnt dy tiid wol
gefallen fan ûnderdrukking fan de Koerdyske taal.

Neffens ferskillende rûzings is 99,8% fan de befolking moslim. Sa'n 20% fan de
ynwenners (likernôch 15 miljoen minsken) is alevyt, in liberale streaming yn de
islam. Turkije hat in ynstitút foar Religy, de Diyanet, dy't tafersjoch hâldt op
moskeeën en imams opliedt. De Diyanet is in soennitysk ynstitút, in streaming
dêr't de measte ynwenners fan Turkije ta rekkene wurde. Tusken de 7% en 30% fan
de befolking sjiyt. Njonken de islam libje yn Turkije Gryksk-Ortodoksen,
Armeensk-Ortodoksen en Joaden, meiïnoar foarmje se 0,2% fan de befolking. Oan it
begjin fan de 20e iuw wie 20% fan de befolking kristen. Omdat it Osmaanske Ryk
yn it westen gebiet ferlear troch de Balkanoarloggen, is dat oantal tebekrûn.
Oare redenen binne ferbanning, emigraasje, folkenmoard en ferfolging. Yn de
earste iuwen fan de jiertelling wie Konstantinopel in kristlik sintrum. Sûnt
1960 binne hat Turkije wer diplomatike betrekkingen mei it Fatikaan.

Yn Turkije binne der sa'n 300 tillefyzjestjoerders - wêrfan inkelde tsientallen
nasjonaal útstjoere - en mear as 1.000 radiostjoerders dy't de steatsradio TRT
bekonkurearje. Foar sjoernalisten binne tema's as Koerden, definsje en de
politike islam gefoelige ûnderwerpen dy't liede kinne ta arrestaasje en
ferfolging. Minskerjochtengroepen sizze dat sjoernalisten wol slein en opsletten
binne troch de plysje. It is normaal wannear't in radio of tillefyzjestasjon in
skoftke net mear útstjoere mei at se net dogge wat it regear seit. Omdat Turkije
by de Europeeske Uny wol, lit it regear de sjoernalisten mear gewurde as
foarhinne. Mar neffens in rapport fan de belangenorganisaasje Reporters Without
Borders út Parys waarden sjoernalisten yn 2006 juridysk beheind. It is ferbean
om de Turkske nasjonale identiteit te misledigjen. Dêrfoar binne sjoernalisten
en publisisten ferfolge. Koerdysktalige stjoerders meie sûnt juny 2004 wer
útstjoere as ûnderdiel fan de herfoarmings om oan de EU kritearia foar nasjonale
minderheden te foldwaan. Der binne ek Koerdyske TV-stjoerders dy't fan bûten
Turkije oer de satellyt útstjoere.



https://fy.wikipedia.org/wiki/Sina

Dizze side giet oer de Folksrepublyk Sina, de grutte steat yn it easten fan
Aazje. Sjoch Sina (betsjuttings) foar oare betsjuttings fan Sina.

Sina, folút Folksrepublyk Sina, is in lân yn East-Aazje. De haadstêd is Peking
en de presidint fân de folksrepublyk is sûnt 2013 Xi Jinping. Sina is kwa
ynwennertal it grutste lân op de wrâld en kwa oerflak it fjirdgrutste lân (nei
Ruslân, Kanada en de Feriene Steaten). It is in sosjalistyske republyk mei in
kommunistysk bewâld, de Kommunistyske Partij is de iennichste politike partij yn
Sina. Der binne fjouwer-en-tweintich provinsjes, fiif autonoame regio's (û.o.
Sinkiang), fjouwer gemeenten, en twa spesjale bestjoerlike ienheden mei in soad
foech.

Sina is nei Ruslân it grutste lân yn Aazje en is op twa lannen nei it grutste
lân fan 'e wrâld.

It lânskip is tige diversk mei wâlden, steppegebieten en woastinen (de Goby en
Taklamakan) yn it skrokke noarden by Mongoalje en Russysk Sibearje, en
subtropyske wâlden by de grinzen mei it wiete Fjetnam, Laos en Myanmar.

Fan de fruchtbere leechflakten yn it easten rint it lân op ta de Himalaya yn it
súdwesten. Heechflakten en berchtmen fan boppe de 1000 meter nimme in tredde
part fan it lânoerflak yn. De grutste berchtmen binne dy fan de Himalaya, Pamyr
en it Heechlân fan Tibet. De trochsneed hichte fan it Heechlân fan Tibet is 4500
meter boppe seenivo. Yn it noarden leit de Gobywoastyn.

De kust by de Giele See is flak, hjir mûnje de twa wichtige rivieren Jangtse en
Giele Rivier yn út. It easten is ek it tichtstbefolke gebiet fan hiel Sina. De
súdkust is bercheftich en telt in protte eilannen. Nei it binnenlân ta is it
sudeasten mear heuveleftich en trochstrings leit it op 500 meter boppe seenivo.
De langste rivier yn Sina, de Jangtse, is 6300 km.

Sina is ien fan de plakken op ierde dêr't de sivilisaasje útein sette. Al ridlik
gau ferienet it lân himsels en ûntjout him op it mêd fan keunst en wittenskip.
Yn de 14e iuw f.Kr. wie der op de grins fan it berchlân en Noardsineeske
leechflakte in sintrum fan Sineeske beskaving, behearske troch de
Sjang-foarsten, dy't yn de 11e iuw f.Kr. ûnderwurpen waarden troch de Tsjow. De
Tsjow (oant en mei 256 f.Kr.) wienen de opfolgers fan de Sjang en har dynasty
giet foarôf oan de Tjin-dynasty. De Tsjow-dynasty hâlde langer stân as alle oare
dynastyen yn de skiednis fan Sina.

Yn 221 f.Kr. ûnderwurp de kening fan de Tjin alle doedestiidse steaten yn Sina
en naam de titel fan hwang-ti, keizer oan. Neidat yn 208 f.Kr. oeral opstannen
útbrutsen, brocht Lioe Tji as earste keizer fan de nije Han-dynasty frede. Ut de
Hantiid datearret de grutste útwreiding fan Sina: nei it westen tsjin de
ynfallende nomadenstammen út Sintraal-Aazje, nei it suden yn it tsjintwurdige
Sina besuden de rivier de Jang-tse. Mar nei in grutte boereopstân fan de
saneamde Gielmutsen (ein 2e iuw en inkele paleisrevolúsjes foel de ienheidssteat
fan de Han yn trije riken útinoar. Pas yn 589 waard Sina opnij werienige ûnder
de Swei-dynasty dy't yn 618 ferfongen waard troch de T'ang-dynasty (oant 907,
dêr't wer in tiidrek fan grutte útwreiding en bloei mei útein sette.

It boedisme hie Sina yn de twadde helte fan de 1e iuw berikt, mar fûn pas
gruttere útwreiding yn de iuwen fan politike ferdieldheid.

Yn 907 foel Sina wer yn lytse steatsjes útein oant it yn 975 wer feriene waard
troch de earste keizer fan de Soeng-dynasty. Yn 1276 waard hiel Sina oerweldige
troch in folk fan nomaden, de Mongoalen dy't Sina feriene en de Juan-dynasty
festige. Under har bewâld besocht de Italjaanske ûntdekkingsreizger Marko Polo
Sina. Yn 1368 waard de Ming-dynasty stiften. Tusken 1405 en 1433 fear Admiraal
Zheng He sânris nei lannen om de Yndyske Oseaan, wêrfan trije kear nei de
eastkust fan Afrika, mear as 100 jier foardat de Jeropeanen útein setten mei de
kolonisaasje fan it kontinint.

Krekt doe't der út Jeropa wei mear omtinken kaam foar Aziatyske kultueren, stûke
de kultuergroei yn Sina. Jeropa waard konkurrint fan Aazje op it mêd fan
wittenskip en technology. Lang om let moast Sina romte jaan oan it
ymperialistyske Jeropa.

Mei de ein fan de Twadde Wrâldkriich wie der noch gjin frede yn Sina. De
kommunisten fochten tsjin de Kwomintang yn de Sineeske Boargerkriich dy't de
kommunisten yn 1949 wûnen. Sûnttiids is Sina in kommunistysk lân mei Mao
Tse-toeng as lieder fan de Kommunistyske Partij fan Sina.

Mao krige help fan de Sowjetuny foar de ûntjouwing fan grutte yndustry yn Sina.
Net inkeld op ekonomysk mar ek op it militêre mêd woe Mao sjen litte dat Sina in
grutmacht wie: wilens de Koreaanske Kriich reagen Sineeske militêren de NAFO út
Noard-Korea, Tibet waard yn 1950 beset, dat sûnt 1918 ûnôfhinklik wie fan Sina.

Yn Sina wenje de measte minsken fan de wrâld. Oan it begjin fan de 20e iuw
beskikte Sina oer in befolking fan goed 400 miljoen ynwenners, yn 2005 wienen
dat 1.315.844.000 en dat is ûngefear in fiifde part fan de wrâldbefolking.

De befolking fan de Folksrepublyk Sina bestiet foar goed 92% út Han-Sinezen,
neamd nei de Han-dynasty. De net-Han groepen fertsjintwurdigje mar om-ende-by 8%
fan de befolking, mar de binnenlânske gebieten dêr't sy yn wenje foarmje mear as
de helte fan it totale gebiet fan it lân.

Troch de Sineeske oerheid wurde 56 offisjele etnyske kloften ûnderskieden, elk
mei in eigen kultuer en libbenswize.

Oan 'e ein fan de tachtiger jierren fan de 20e iuw hearde Sina by de hurdst
groeiende ekonomyen op de wrâld. Sûnt de iepening fan de Sineeske merk is de
hannel mei it bûtenlân yn rap tempo omheechgien. De bêste bougrûn fan Sina is yn
it easten fan it lân te finen, benammen by de grutte rivieren. Sina
eksportearret katoen, sojabeanen, riis, tee, pinda's, gierst en weet. Yn it
westen fan Sina wurkje mear greidboeren as bouboeren. Teakhout is in belangryk
eksportprodukt fan de Sineeske houtyndustry. Sina hat in soad koal. Dêrneist hat
it lân izererts, ierdoalje, bauksyt, mangaan en grutte foarrieden wolfraam en
molybdeen. De wichtichste yndustryen binne de izer en staalyndustry, masinebou,
keunstdong produksje, tekstyl en ierdoaljeyndustry. Yn Hongkong en Sjanhai binne
de grutste ynternasjonale havens. Ynternasjonale fleanfjilden binne der yn
Shanghai, Canton, Hongkong en Peking. It BYP per persoan is $5.400 (2007).
Gearstalling fan BYP per sektor is 11,3% lânbou, 48,6% yndustry en 40,1%
tsjinsten.



https://fy.wikipedia.org/wiki/Taal

In taal is in gehiel fan spraak en/of symboalen dêr't ideeën yn werjûn wurde
kinne.

Sprutsen talen binne opboud út klanken (spraak), in gehiel fan
gearstallingsregels (grammatika), en in wurdskat. Almeast is der ek in systeem
fan symboalen (alfabet) dêr't men de taal mei fêstlizze kin.

De natuerlike talen binne de talen sa't dy yn de rin fan de skiednis troch de
grutte ôfstannen tusken de ferskate groepen minken ûntstean binne. Dizze talen
wurde yndield yn taalfamyljes dy't oanjouwe hokfoar talen út ien en deselde taal
fuortkommen binne. Of alle talen sa besibbe binne en op dy wize meiïnoar ien
grutte famylje foarmje is noch in iepen fraach. It is net bekend hoefolle
natuerlike talen oft der binne, mar de rûzings lizze tisken de 10.000 en
100.000.

Yn 'e rin fan de tiid binne der ek talen makke. De ferneamste is faaks
Esperanto, makke troch Dokter Zamenhof, mar der binne noch ferskate oare talen
dy't mei itselde doel ûntwurpen binne: ien taal te meitsjen dy't troch eltsenien
op de wrâld te begripen is. Fierders binne der ek keunsttalen yn fiksje, lykas
de elvetalen fan Tolkien, of it Klingon út de telefyzjesearje Star Trek.

Masinetalen wurde brûkt om masines te bestjoeren. Guon masinetalen, fral
kompjûtertalen, brûke in soad wurden út natuerlike talen, mar de talen binne
tige beheind wat it gebiet wat se omskriuwe kinne oangiet.

Talen as Morse en Braille binne gjin talen op harsels. Se hawwe gjin eigen
wurdskat, mar binne inkeld alternative symboalen dêr't in taal oars as oars yn
trochjûn wurde kin.

In soad kombuorden yn Fryslân binne dûbeltalich. Nei de twadde wrâldkriich kaam
by de Friezen it ferlet om njonken de 'Nederlânsktalige plaknamme' ek de
Frysktalige plaknamme op it komboerd te setten. Utsein yn 'e gemeenten
Lemsterlân en Ljouwerteradiel hat soks syn beslach krige. Yn 'e santiger jierren
fan de 20e iuw hat him soks yn in pear gemeenten trochset nei allinnich de
Fryske plaknamme op it komboerd. Om't Nederlân gjin mûglikheid hat om plaknammen
yn mear as ien taal fêst te stellen, koe dat allinne troch yn 'e Gemeentlike
Basisadministraasje de 'Nederlânsktalige' namme te skrassen en de Fryske dêrfoar
yn it plak te setten.



https://fy.wikipedia.org/wiki/Poalen

Poalen is in lân yn Midden-Jeropa. De haadstêd is Warsjau en de presidint fan de
republyk waard yn 2015 Andrzej Duda.

De geografy yn Poalen is yn fiif skiften te ûnderskieden. Yn it noardwesten de
Baltyske seekust, dy't by de Baai fan Pommeren begjint en einiget yn 'e Golf fan
Gdansk. Sintraal Poalen en noard-Poalen hearre by it Noard Jeropeeske Leechlân
dêr't it lânskip fan troch rivierdellings trochsnien is. Fan de see ôf komt nei
de leechlannen it heuvelgea, en in gea mei marren dy't foarme is yn de
Pleistoseen iistiid. Besuden it leechlân binne de regio's Sileezje en Mazovje te
finen, dêr't yn de iistiid grutte falleien foarme binne. Fierder nei it suden
lizze de Poalske berchregio, de Karpaten en de Sudeten.

De grutste rivieren fan Poalen binnen de Wisla (ek bekend as Weichsel) en de
Oder. It grutste mar is Sniardwymar 13,8 km², yn it Mazurysk marrengebiet.
Heechste berch fan it lân is de Rysy mei 2499 meter, dy't yn de Tatra leit, in
ûnderdiel fan de Karpaten. Yn it easten fan Poalen leit it grutste restant fan
it Eurpeeske oerbosk, it oerbosk fan Bialowieza.

Utsein it prachtige lânskip binne Krakow, Warsjau, Wroclaw en Gdansk populêre
reisdoelen.

Om 500 f.Kr. waard it gebiet fan it hjoeddeiske Poalen bewenne troch Germaanske
folken. Yn de 2e iuw ûntstie in lytse folkeferfarren en begûn sommige folken
û.o. de Goaten en Fandalen stadichoan yn súdlike en eastlike rjochting wei te
lutsen. Op de ein fan de 5e iuw wennen Slavyske folken yn it gebiet om Poznan en
Gniezno. Harren earste foarst wie Miesko I dy't him yn 966 bekeare litten hat ta
it Kristendom en de ferskillende Slavyske folken tusken de rivieren Oder en
Wisla ûnder ien bewâld ferienige. Syn soan Boleslaw de Dappere waard ta earste
kening kroand, makke Kiev ta haadstêd en ferstevige de posysje fan de jonge
steat yn Midden-Europa. It wurd Poalen is ôfkomstich fan it Poalske wurd "Pole",
dat fjild of flakte betsjut. Dêrnei stie Poalen bleat oan bûtenlânske oanfallen
en ynlânske twisten.

Under Wladimir de Koarte (± 1320) waard de ienheid fan Poalen werstelle. Syn
soan Kasimir de Grutte (1313-1370) ferovere dielen fan Galysje en Oekraïne. In
pakesizzer fan Kasimir boaske Jagiello, grutfoarst fan Litouwen. Hjirtroch
ûntstie de Poalsk-Litouwske Uny en berikte Poalen syn grutste útwreiding.
Kasimir IV (1447-1492) slagge deryn in ein te meitsjen oan it bestean fan de
Dútske Oarde troch dy foarfêst te ferlein. As gefolch dêrfan waard it westen fan
Prusen Poalsk en it easten dêrfan ûnderhearrich oan Poalen.

Under de keningen Sigismund I en Sigismund II belibbe Poalen yn de 16e iuw in
kulturele bloeitiid. Ynlânsk rûn de macht fan de keningen lykwols tebek. Poalen
waard in keninkryk mei in keazen kening. Yn de twadde helte fan de iuw ûntstie
de Poalske lândei, besteande út kening en Senaat. Fan 1572 ôf hie de kening gjin
macht mear en wie sprake fan in 'keninklike republyk', mei meastentiids
bûtenlânske foarsten as keningen.

Under de kontrareformaasje ferlear Poalen hieltyd mear lân oan de omhinne
lizzende steaten Ruslân, Sweden, Prusen en it Osmaanske Ryk. Troch de Poalsk
dielingen fan 1772, 1793 en 1795 gie de Poalske steat lang-om-let ten ûnder.
Napoleon brocht Poalen wer te libben mei de stifting fan it grut-hartochdom
Warsjau (1807-1814), mar nei de Frânske tiid rekke it lân opnij ûnder Russysk,
Prusysk en Eastenryks bewâld. Yn Russysk Poalen brutsen yn 1830 en 1863
opstannen út tsjin it Russifikaasjebelied fan Ruslân. Dy opstannen waarden hurd
en bloedich ûnderdrukt.

Nei de Earste Wrâldkriich waard yn 1918 in nij Poalen stifte, dat syn
ûnôfhinklikens tsjin de Sowjetuny oer súksesfol ferdigen yn de Poalsk-Russyske
Oarloch fan 1920-1921. Oan it begjin fan de Twadde Wrâldkriich waard it lân
dield tusken Nazy-Dútslân en de Sowjetuny. De Twadde Wrâldkriich waard in ramp
foar Poalen, wêrby 20% fan 'e befolking ferstoar en it lân swier troffen waard.
Nei de oarloch waarden de east- en westgrins nei it westen ta ferskood, mei in
grutte twongen folksferhuzing as gefolch. Mear noch as oare lannen dy't troch de
Sowjetuny op Dútslân ferovere wienen, kaam Poalen ûnder direkte ynfloed fan 'e
Sowjetuny.

Yn 1980 kaam it ta arbeidersûnrêst yn Gdansk troch de frije fakbûn Solidariteit
mei Lech Wałęsa as lieder. Yn augustus 1989 wûn dit bûn de ferkiezings, de
earste frije ferkiezings efter it Izeren Gerdyn. Letter stoarten alle oare
kommunistyske rezjyms fan 'e oare Midden- en East-Jeropeeske lânnen yn, mei as
symboalysk hichtepunt de fal fan'e Berlynske Muorre.

Yn Poalen binne 16 woiwodschappen of provinsjes dy't wer ûnderferdield binne yn
379 distrikten (powiats). Dy powiats hawwe yn totaal wer 2478 gemeentes
(gmina's).

It meastepart fan de Poalen binne Katolyk en hawwe de Poalske nasjonaliteit. By
de lêst folkstelling fan 2002 waarden 36.983.700 Poalen registrearre, oftewol
96,74% fan de befolking. 471,500 minsken (1.23%) seinen dat se in oare
nasjonaliteit hiene. 774,900 minsken (2.03%) hawwe har nasjonaliteit net oanjûn.
Nasjonaliteiten fan oare etnyske groepen binne Sileezjers, Dútsers, Oekraïners,
Letten, Russen, Joaden en Wyt-Russen.

Yn it ferline wie der in soad ymport fan oare lannen en fan in oar leauwen, it
Joadendom bygelyks. Dat feroare nei 1939, omdat der troch de Nazy Holocaust in
soad Joaden fermoarde wiene. Nei de Twadde Wrâldkriich is Poalen kommunistysk
wurden.

Yn 'e ôfrûne jierren is it ynwennertal omleech gien troch emigraasje en in
delgong fan it bertesifer. Yn 2006 hat it regear de Poalske befolking op
38,536,869 rûze, dat is in bytsje mear as mei de rûzing fan 2002 (38,230,080).
Sûnt Poalen by de Jeropeeske Uny heart, hat in grut tal har nei wenjen setten yn
West Jeropeeske lannen lykas Grut-Brittanje en Ierlân. Guon organisaasjes sizze
dat minsken weiteagen om de hege wurkleazens (10.5%) en de kâns om in better
libben te krijen.

Der binne ek lytse Poalske minderheden yn 'e buorlannen sa as de Oekraïne,
Wyt-Ruslân en Letlân, en noch in stikmannich. De grutste tal fan de Poalske
folkgroep bûten Poalen wennet yn 'e Feriene Steaten fan Amearika.

De offisjele taal is Poalsk. It is in West-Slavyske taal yn it Slavyske
talenskift. It Russysk, Dútsk en it Ingelsk wurde it meast sprutsen as twadde
taal. Ingelsk, dat sûnt inkele jierren as twadde taal op skoalle leard wurdt,
mear troch de jongerein, Russysk mear troch de âlderein. It Russysk is lange
jierren as twadde taal op skoallen les yn jûn en wurdt mei as gefolch fan
taalbesibbens noch hieltyd troch in protte Poalen sprutsen.

Fierders hat it Kasjûbysk sûnt 2005 in offisjele status as regionale taal
neffens it Jeropeesk Hânfêst foar Regionale of Minderheidstalen. Dêrneist hat
Poalen njoggen talen, dy't erkend binne as nasjonale minderheidstalen (Armeensk,
Dútsk, Jiddysk, Litousk, Oekraynsk, Russysk, Slowaaksk, Tsjechysk en
Wytrussysk), en fjouwer talen, dy't erkend binne as etnyske minderheidstalen
(Karaymsk, de Lemko-fariant fan it Roeteensk, Romany en Tataarsk).

Yn 2002 wie 89,8% Roomsk-katolyk, 1,3% wie Poalsk-orthodoks (benammen in
Wytrussyske minderheid yn Podlachje), 0,3% protestantsk en 8,3% hie gjin religy
opjûn. It tal Poalske katoliken nimt stadichoan ôf, yn 2008 wie 88,4 %
roomsk-katolyk. It tsjerkgean nimt hurder ôf, gie yn 1998 noch mear as de helte
fan de roomsk-katoliken nei tsjerke, yn 2006 rûn dat tebek nei 46 %, en yn 2007
nei 44% en 38% yn 2008.

Sûnt de oprjochting op 24 oktober 1945 is Poalen al lid fan de Feriene Naasjes,
en fan 14 maaie 1955 oant 1991 wie Poalen ek stiftend lid fan it Warsjaupakt.
Mar sûnt 1999 is it lân lid fan de Noard-Atlantyske Ferdrachsorganisaasje en
sûnt 29 novimber 1991 fan de Rie fan Jeropa. Poalen is sûnt 1 maaie 2004 lid fan
de Jeropeeske Uny mar it hat gjin diel oan de monetêre uny.

BYP per persoan is $16,200 (2007). Gearstalling fan BYP per sektor is 4.1%
lânbou, 31,6% yndustry en 64,4% tsjinsten.

Yn 2008 wienen der 9.741.508 Poalske mannen fan tusken de 16-49 jier. Dêrfan
wienen 7.937.840 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 257.605.

Wichtichste havens binne Gdansk, Gdynia, Swinoujscie en Szczecin. Der binne 10
ynternasjonale fleanfjilden yn Poalen, de grutsten binne dy fan Warsjau, Krakau,
Katowice, Gdansk en Breslau. Yn Poalen is in totaalferbod op alkohol yn it
ferkear. De maksimum snelheid op de autodyk is 130 km/h.

Poalen hat (2006): 295.356 km ferhurde dyk. 23.072 km spoardyk. 3.997 km
farwetter.



https://fy.wikipedia.org/wiki/Kristendom

It Kristendom is in religy basearre op it libben fan Jezus Kristus lykas it
beskreaun is yn it Nije Testamint. Sintraal stean syn preekjen, krúsdea en
Ferrizenis. It Kristendom is in monoteïstyske godstsjinst; dat wol sizze:
kristenen belide it leauwen yn ien God. De kristenen leauwe dat Jezus de soan
fan God is en de Messias dy't foarsein is yn it Alde Testamint. It Kristendom is
in wrâldgodstsjinst en is de grutste religy op 'e wrâld mei likernôch 1,5
miljard oanhingers. Alhoewol't de religy út Palestina komt, is de religy
benammen yn Jeropa en Amearika grut wurden.

It Kristendom is ûntstien as in joadske sekte dy't Jezus Kristus oanfierde as de
Messias dêr't Gods beloften yn ferfolling gongen wienen. Mei op grûn fan de
profetyske útspraken yn de Tenach wurde oan it Nij Messiaanske Ryk
heilsbetsjutting takend oan alle folken. Dizze opfetting, hat - nei earnstige
konflikten yn de earste generaasje Kristenen ûnderinoar - laat ta in breuk mei
de Joaden dy't Jezus net as de Messias seagen. Al yn de 2e iuw wie de
ferwidering tusken joadendom en kristendom folslein.

It kristlike leauwen hat him sûnt dy tiid fierders ûntwikkele en útwreide, fral
ek troch de konfrontaasje mei de net-joadse antike wrâld. By de ekspânsje binne
de doedestiids Romeinske Ryk stuite it kristendom op ferbittere tsjinstân
(kristenferfolgingen), oant hja yn 313 troch keizer Konstantyn de Grutte it
rjocht krigen harren leauwen yn frijheid út te oefenjen (it Edikt fan Milaan).
Yn 380 ferwurf it sels yn har ortodoks-katolike foarm in monopoalje posysje.

Yn 'e rin fan 'e tiid is der yn it kristendom in westerske en easterske tradysje
kaam. Ta de westerske tradysje kin it katolisisme rekkene wurde en it dêrút
ûntstiene protestantisme. Ta de easterske tradysje rekkenet men de nestoriaanske
Tsjerke fan it Easten; de oriïntaalsk-otterdoksy, dy't ôfstân nimt fan it
Konsily fan Galsedon (451); en teffens de eastersk-otterdoksy, dy't ûntstien is
by it Grutte Skisma fan 1054 en dy't teologysk mar krekt ôfwykt fan it
katolisisme. Al dizze tradysjes ûnderskriuwe de kanones fan it Konsily fan
Nikea.



https://fy.wikipedia.org/wiki/F%C3%BBgels

De fûgels (Latynske namme: Aves) foarmje in klasse fan it ûnderryk fan 'e echte
dieren (Metazoa), de stamme fan 'e rêchstringdieren (Chordata), de ûnderstamme
fan 'e wringedieren (Vertebrata), de tuskenstamme fan 'e kaakdieren
(Gnathostomata) en de boppeklasse fan 'e fjouwerpoatigen (Tetrapoda). Dêrbinnen
wurde se tsjintwurdich ornaris mei de reptilen (Reptilia) yndield by de
sauropsiden (Sauropsida). Ta de fûgels hearre mear as 10.500 soarten bisten,
wêrfan't it meast ûnderskiedende skaaimerk is dat se fleane kinne. De tûke fan
'e biology dy't fûgels bestudearret, hjit de ornitology. In jongfûgel wurdt in
pyk of pykje neamd.

As men oan fûgels tinkt, is yn 'e regel de earste assosjaasje dat se fleane
kinne. Foar it grutste part is dat wier, mar der binne ek flechtleaze fûgels,
lykas pinguins en rinfûgels. Boppedat besteane der ek fleanende ynsekten en
sûchdieren (flearmûzen), wylst der foarhinne ek fleanende reptilen bestien
hawwe. Dat eins is it fermogen om te fleanen net in tige ûnderskiedend
skaaimerk. Biologysk sjoen wurde fûgels dan ek definiëarre troch it hawwen fan
fearren, dy't by gjin inkeld oar organisme foarkomme, en fierders trochdat se
holle bonken, wjukken, twa poaten en in snabel sûnder tosken hawwe, trochdat se
waambloedich binne en trochdat se aaien lizze.

Al dy skaaimerken mei-inoar meitsje in bist ta in fûgel, mar net alle fûgels
hawwe altyd al dy skaaimerken hân. Sa hiene iere fûgelsoarten tosken, en hawwe
der fûgels sûnder wjukken bestien. De resintste wjukleaze fûgel wie de moä
(Dinornis), út Nij-Seelân, dy't wierskynlik yn 'e sechstjinde iuw útstoarn is.
Yn grutte rinne fûgels hjoed de dei útinoar fan 'e bijkolibry (Mellisuga
helenae), dy't mar 5 sm mjit, oant de strúsfûgel (Struthio camelus), dy't 2.75 m
lang is. Guon fûgelsoarten, benammen krie-eftigen en pappegaai-eftigen, hearre
ta de yntelligintste bistesoarten dy't der besteane. Ferskate soarten út dy
groepen brûke ark, lykas twiichjes, om by har fretten te kommen, en noch mear
fûgelsoarten kinne kulturele aspekten trochjaan oan folgjende generaasjes.

Trochdat se, foar it meastepart, fleane kinne, binne fûgels net oan ien plak of
krite bûn, sa't lânbisten dat faak wol binne. Sels op ien dei kinne se ôfstannen
ôflizze dy't foar lânbisten ûnfoarstelber binne. Dêrnjonken migrearje in protte
fûgelsoarten twa kear jiers, fan har pear- en nêstgebieten nei har
oerwinteringsgebieten en wer werom. Dat ferskynsel wurde de fûgeltrek neamd en
fûgelsoarten dy't dêroan dogge, binne trekfûgels. Faak giet it by sa'n trek om
ôfstannen fan tûzenen kilometers. Fûgels binne fierders oer it algemien sosjale
bisten, dy't kommunisearje mei fisuële tekens en roppen en mei sjongen. Faak
jeie, trekke of nêstelje se yn swaarmen of koloanjes. De grutte mearderheid fan
'e fûgelsoarten is per peartiid monogaam, en guon soarten beheine har sels har
hiele libben ta ien inkele partner, dy't se oan it begjin fan eltse peartiid
fannijs opsykje.

Ut opdolde fossilen docht bliken dat fûgels fuortkomme út (en feitliken de
iennichste oerlibjende tûke binne fan) de dinosauriërs (Dinosauria). Dêrmei
binne hja nau besibbe oan 'e reptilen, wêrmei't hja yndield wurde by de groep
fan 'e sauropsiden (Sauropsida). Sterker noch, guon reptilen, nammentlik de
krokkedileftigen (Crocodilia), binne folle nauwer besibbe oan fûgels as oan oare
reptilen, lykas hagedissen of skylpodden. De earste fûgels ûntwikkelen har yn it
Sjuera, sa'n 150 miljoen jier lyn. Tsjintwurdich hawwe fûgels har oer de hiele
wrâld ferspraat en komme se op alle kontininten foar, Antarktika ynbegrepen.

In protte fûgelsoarten wurde troch de minske as húsdier hâlden en binne faak fan
grut ekonomysk belang. Dêrby kin men tinke oan hinnen, kalkoenen en nuete
guozzen. Oaren, lykas parkiten, kanaarjes en pappegaaien, binne populêr as
selskipsdier. Ek gûano (fûgelstront, almeast fan seefûgels) is foar guon dielen
fan 'e wrâld tige wichtich, mei't it ideaal is foar it bedongjen fan lânbougrûn.
Sûnt de santjinde iuw binne der troch minsklike aktiviteit 120 oant 130 soarten
fûgels útstoarn, mei as bekendste nei alle gedachten de dodo, fan Mauritsius.
Hoefolle soarten oft foar dy tiid troch minsklik yngripen útstoarn binne, is
ûnbekend. Tsjintwurdich binne sa'n 1.200 fûgelsoarten bedrige, hoewol't by in
protte dêrfan beskermingsprogramma's úteinset binne.



https://fy.wikipedia.org/wiki/Kanada

Kanada is in lân dat rûchwei de noardlike helte fan it Noard-Amerikaanske
kontinint beslacht. Oan de noardkant wurdt it begrinzge troch de Noardlike
Iissee, yn it easten troch de Atlantyske Oseaan en yn it súdwesten troch de
Stille Oseaan. Yn it suden hat it in lang grins mei de Feriene Steaten, dy't
dwers troch it kontinint rint, fan 'e iene oseaan nei de oare. Yn it
noardwesten, ta einbeslút, swettet Kanada oan 'e Amerikaanske steat Alaska. De
haadstêd fan Kanada is Ottawa, dat yn it súdeasten leit. Oare grutte stêden
binne Montreal, Toronto, Vancouver, Calgary, Edmonton, Kebek, Winnipeg,
Hamilton, Londen, Kitchener en Halifax.

Kanada beslacht likernôch 41% fan it Noard-Amerikaanske kontinint en is it op
ien nei grutste lân fan 'e wrâld, nei Ruslân. In part fan it lân leit boppe de
poalsirkel en it Kanadeeske regear rekkenet it gebiet tusken 60° en 141°
westerlingte hielendal oant de Noardpoal ta sines; lykwols binne dêr gjin
ynternasjonale ôfspraken oer makke. It noardlikst bewenne plak yn Kanada, en fan
de ierde, is Alert, op it eilân Ellesmere (eilân), sa'n 834 km ûnder de
Noardpoal. It súdlikste part fan Kanada leit sawat op 'e selde hichte as it
noarden fan Itaalje. De befolkingstichtens fan Kanada is likernôch 3,5 minsken
de km², en hat dêrmei ien fan de leechste befolkingstichtheden fan 'e wrâld. De
rivier de Mackenzie, yn it noardwesten, is 4.241 km lang en dêrmei de langste
rivier fan Kanada. It heechste punt fan it lân is de berch de Mount Logan, mei
in hichte fan 5.959 m, yn it territoarium Yukon, deunby de grins mei Alaska.

De earste minsken, de foarâlden fan de tsjintwurdige Inuit en Yndianen,
arrivearren teminsten 14.000 jier lyn yn Noard-Amearika fia de Beringlânbrêge
tusken Sibearje en Alaska. De Dorset-beskaving is ien fan de wichtichste
kultueren út 'e Kanadeeske prehistoarje.

Goed fiif iuwen foardat Kristoffel Kolumbus Amearika ûntdiek, setten de
Wytsingen yn Kanada al foet oan wâl. Bjarni Herjolfsson moat yn 986 de
kuststripe fan Nijfûnlân en Labrador ûntdutsen hawwe en om it jier 1000 hinne
stifte de Yslânske Wytsing Leif Eiriksson mei 35 manlju in lytse delsetting by
L'Anse aux Meadows, op it eilân Nijfûnlân. Se neamden it nije lân Vínland
("Wynlân"). Om ûnbekende redens is dizze delsetting ferlitten en hawwe de
Wytsingen harren kolonisaasje net trochset.

Nei de nije ûntdekking fan Amearika troch Kolumbus waard Kanada ynearsten troch
de Frânsen ferkend en kolonisearre. Sy neamden harren koloanje dêre
Nij-Frankryk. Al rillegau stiften Ingelsen lykwols harren eigen koloanjes op 'e
Amerikaanske eastkust, wylst se yn 1670 de Hudsonbaaikompanjy oprjochten, dy't
it yn it hiele ôfwetteringsgebiet fan 'e Hudsonbaai foar it sizzen krige. Oardel
iuw fan striid tusken de Britten en de Frânsen om 'e hegemony yn Noard-Amearika
waard yn 1763, oan 'e ein fan 'e Sânjierrige Oarloch, yn it foardiel fan 'e
Britten besljochte, doe't de Frânsen by de Frede fan Parys frijwol al harren
Noardamerikaanske besittings ôfstean moasten. Dat woe net sizze dat der doe
frede kaam; yn 1775 begûn de Amerikaanske Unôfhinklikheidsoarloch, wêrby't de
trettjin súdlike Britske koloanjes har losmakken fan it memmelân, en ek nei't
Grut-Brittanje yn 1783 de selsstannigens fan 'e Feriene Steaten erkend hie,
bleau de sitewaasje nuodlik. Sa waarden der ûnder de Oarloch fan 1812 guon
wichtige fjildslaggen op Kanadeeske boaiem levere.

Lange tiid bestiene de noardlike Britske koloanjes yn Noard-Amearika bestjoerlik
los faninoar. De wichtichste gebieten wiene it Ingelsktalige Opper-Kanada (it
lettere Ontario) en it Frânsktalige Neder-Kanada (it lettere Kebek). Yn
1837-1838, brieken der yn dy beide koloanjes opstannen út. By de Opperkanadeeske
Opstân, ûnder lieding fan William Lyon Mackenzie, gie it om 'e lulkens dy't der
ûnder it gewoane folk bestie oer in lytse kliber famyljes út 'e hegerein, dy't
it koloniale regear dominearren en de keazen folksfertsjintwurdiging bûten spul
setten. By de Nederkanadeeske Opstân, ûnder lieding fan Louis-Joseph Papineau,
wie it te rêden om it eigenmachtige Britske bewâld oer in Frânsktalich gebiet.
De koloniale autoriteiten, dy't mei beide rebûljes handich ôfweefden, besleaten
neitiid om Opper- en Neder-Kanada gear te foegjen, mei as doel om 'e
Frânsk-Kanadezen te assimilearjen yn 'e dominante Angelsaksysk-Kanadeeske
kultuer.

Sadwaande ûntstie yn 1840 de koloanje Kanada. It earder Neder-Kanada (Kebek)
kaam no bekend te stean as Kanada-East, wylst súdlik Ontario de namme
Kanada-West krige. It koloniale bestjoer waard fêstige yn Kingston. Yn 1851
stribbe Kanada-West kwa ynwennertal Kanada-East foarby, wêrmei't de
Ingelsktaligen yn Kanada foargoed yn 'e mearderheid kamen. Lykwols holden de
Ingelsk- en Frânsktalige folksfertsjintwurdigers yn it koloniale parlemint inoar
yn lykwicht, wat gauris ta in ympasse late. Under de Amerikaanske Boargeroarloch
(1861-1865) stipen de Britten tuike-tuike de Súdlike Konfederaasje, dat doe't
úteinlik it Noarden de striid wûn, ûntstie der eangst foar in Amerikaanske
ynfaazje, krekt sa't dat yn 1813 foarkommen wie. Sadwaande besleaten de Britten
al harren Noardamerikaanske koloanjes yn ien steatsferbân te ferienjen, en kaam
yn 1867 it dominion Kanada yn syn tsjintwurdige foarm ta wêzen, mei as
lidsteaten de koloanjes Nij-Skotlân en Nij-Breunswyk en de wer opspjalten
provinsjes Ontario en Kebek. John A. Macdonald wie de earste minister-presidint
fan Kanada. Oant 1932, doe't it Statút fan Westminster troch it Britske
parlemint oannommen waard, hie Kanada lykwols mar in beheinde mjitte fan
selsstannigens, en pas yn 1982 einige it lêste bytsje Britske kontrôle oer it
lân.

Yn sawol de Earste as yn de Twadde Wrâldoarloch levere Kanada oan 'e side fan de
Alliëarden in wichtige bydrage. Yn it tiidrek nei de oarloch wikselen lange
perioaden fan liberale kabinetten en koartere riten mei konservative regearings
inoar ôf. Kanada ûntjoech in hechte ekonomyske bân mei de oanswettende Feriene
Steaten, hoewol't it op polityk mêd faak mei dat lân fan miening ferskilt.

It meastepart fan de ynwenners fan Kanada wennet yn in stripe fan 200 km by de
grins mei de Feriene Steaten lâns. De gebieten noardlik dêrfan binne tin befolke
en de noardlike territoaria wurde amperoan bewenne. De ynwenners fan Kanada
wurde Kanadezen neamd.

Fan âlds bestie de befolking út Yndianen en Inûyt. Yn it koloniale tiidrek kamen
der grutte groepen blanke kolonisten, benammentlik Ingelsen, Skotten, Frânsen en
Ieren. De Frânsktalige ynwenners wurde Frânsk-Kanadezen of ek wol
Franko-Kanadezen neamd, en binne fral konsintrearre yn 'e eastlike provinsje
Kebek, dy't it grutste part fan 'e eardere koloanje Nij-Frankryk omfiemet. Hja
meitsje dêr de grutte mearderheid fan 'e befolking út en it Frânsk is dêr de
iennichste offisjele taal. Ek yn 'e oanbuorjende provinsje Nij-Breunswyk, de
iennichste offisjeel twatalige provinsje, libbet in grutte groep
Frânsk-Kanadezen. Fierders hawwe alle oare provinsjes en ek de trije territoaria
wol har eigen Frânsktalige minderheden.

Kanada hat altyd in ymmigraasjelân west en de befolking is dan ek fan in grut
etnysk ferskaat. Yn het westen hawwe in soad Oekraïners har nei wenjen set. Op
in soad plakken binne ek Nederlânske ymmigranten te finen, dy't der fral yn 'e
jierren nei de Twadde Wrâldoarloch hinne ferfearn binne. Ek út Aazje wei binne
in soad lju nei Kanada komd, benammen nei de westkust, dêr't in soad Kanadezen
fan Sineesk komôf wenje. Yn 'e tachtiger en njoggentiger jierren binne in protte
Sinezen út Hongkong nei Vancouver ferfearn. Ek yn 'e grutte stêden fan it
easten, lykas Toronto en Montreal binne grutte net-Westerske mienskippen te
finen.

Yn Kanada binne it Ingelsk en it Frânsk de offisjele talen. Offisjeel is hiele
Kanada twatalich; lykwols is dêr yn de westlike provinsjes net folle fan te
fernimmen, om't it Ingelsk dêr de fiertaal is. De provinsje Kebek wurdt dan wer
folslein dominearre troch it Frânsk, dêr't de Kebekanen in dialekt fan sprekke,
in patois dat basearre is op it koloniale Frânsk út 'e santjinde en achttjinde
iuw. Sûnt de sechstiger jierren hat him in skerpe politike skieding ûntwikkele
tusken it Frânsktalige Kebek en de oare, Ingelsktalige provinsjes. Der is yn
Kebek sels twa kear in referindum holden oer ôfskieding fan Kanada, mar dat
waard sawol yn 1980 as yn 1995 ôfwiisd, al skeelde it de lêste kear mar in pear
tsienden fan in prosint. Hoewol't yn alle oare provinsjes en territoaria
Frânsktalige minderheden besteane, is Nij-Breunswyk de iennichste dy't offisjeel
twatalich is.

Kanada bestiet út 10 provinsjes en 3 territoaria. De provinsjes binne frijwol
folslein selsbestjoerend, en ûntliene harren rjochten en macht oan 'e grûnwet.
De tsien provinsjes (mei jier fan tatrede ta de Kanadeeske Konfederaasje) binne:

Op ekonomysk mêd buorket Kanada goed. It BYP yn 2007 wie omrekkene goed 1.432
miljard Amerikaanske dollars. Trijefearnspart fan 'e befolking wurket yn 'e
tsjinstesektor. De lânbou sektor is relatyf lyts, krekt as de yndustrysektor.
Mei 24 miljard ton ierdgas is Kanada de op ien nei grutste ierdgasleveransier
fan 'e wrâld, nei Saûdy-Araabje



https://fy.wikipedia.org/wiki/GNU/FDL

The purpose of this License is to make a manual, textbook, or other functional
and useful document "free" in the sense of freedom: to assure everyone the
effective freedom to copy and redistribute it, with or without modifying it,
either commercially or noncommercially. Secondarily, this License preserves for
the author and publisher a way to get credit for their work, while not being
considered responsible for modifications made by others.

This License is a kind of "copyleft", which means that derivative works of the
document must themselves be free in the same sense. It complements the GNU
General Public License, which is a copyleft license designed for free software.

We have designed this License in order to use it for manuals for free software,
because free software needs free documentation: a free program should come with
manuals providing the same freedoms that the software does. But this License is
not limited to software manuals; it can be used for any textual work, regardless
of subject matter or whether it is published as a printed book. We recommend
this License principally for works whose purpose is instruction or reference.

This License applies to any manual or other work, in any medium, that contains a
notice placed by the copyright holder saying it can be distributed under the
terms of this License. Such a notice grants a world-wide, royalty-free license,
unlimited in duration, to use that work under the conditions stated herein. The
"Document", below, refers to any such manual or work. Any member of the public
is a licensee, and is addressed as "you". You accept the license if you copy,
modify or distribute the work in a way requiring permission under copyright law.

A "Modified Version" of the Document means any work containing the Document or a
portion of it, either copied verbatim, or with modifications and/or translated
into another language.

A "Secondary Section" is a named appendix or a front-matter section of the
Document that deals exclusively with the relationship of the publishers or
authors of the Document to the Document's overall subject (or to related
matters) and contains nothing that could fall directly within that overall
subject. (Thus, if the Document is in part a textbook of mathematics, a
Secondary Section may not explain any mathematics.) The relationship could be a
matter of historical connection with the subject or with related matters, or of
legal, commercial, philosophical, ethical or political position regarding them.

The "Invariant Sections" are certain Secondary Sections whose titles are
designated, as being those of Invariant Sections, in the notice that says that
the Document is released under this License. If a section does not fit the above
definition of Secondary then it is not allowed to be designated as Invariant.
The Document may contain zero Invariant Sections. If the Document does not
identify any Invariant Sections then there are none.

The "Cover Texts" are certain short passages of text that are listed, as
Front-Cover Texts or Back-Cover Texts, in the notice that says that the Document
is released under this License. A Front-Cover Text may be at most 5 words, and a
Back-Cover Text may be at most 25 words.

A "Transparent" copy of the Document means a machine-readable copy, represented
in a format whose specification is available to the general public, that is
suitable for revising the document straightforwardly with generic text editors
or (for images composed of pixels) generic paint programs or (for drawings) some
widely available drawing editor, and that is suitable for input to text
formatters or for automatic translation to a variety of formats suitable for
input to text formatters. A copy made in an otherwise Transparent file format
whose markup, or absence of markup, has been arranged to thwart or discourage
subsequent modification by readers is not Transparent. An image format is not
Transparent if used for any substantial amount of text. A copy that is not
"Transparent" is called "Opaque".

Examples of suitable formats for Transparent copies include plain ASCII without
markup, Texinfo input format, LaTeX input format, SGML or XML using a publicly
available DTD, and standard-conforming simple HTML, PostScript or PDF designed
for human modification. Examples of transparent image formats include PNG, XCF
and JPG. Opaque formats include proprietary formats that can be read and edited
only by proprietary word processors, SGML or XML for which the DTD and/or
processing tools are not generally available, and the machine-generated HTML,
PostScript or PDF produced by some word processors for output purposes only.

The "Title Page" means, for a printed book, the title page itself, plus such
following pages as are needed to hold, legibly, the material this License
requires to appear in the title page. For works in formats which do not have any
title page as such, "Title Page" means the text near the most prominent
appearance of the work's title, preceding the beginning of the body of the text.

A section "Entitled XYZ" means a named subunit of the Document whose title
either is precisely XYZ or contains XYZ in parentheses following text that
translates XYZ in another language. (Here XYZ stands for a specific section name
mentioned below, such as "Acknowledgements", "Dedications", "Endorsements", or
"History".) To "Preserve the Title" of such a section when you modify the
Document means that it remains a section "Entitled XYZ" according to this
definition.

The Document may include Warranty Disclaimers next to the notice which states
that this License applies to the Document. These Warranty Disclaimers are
considered to be included by reference in this License, but only as regards
disclaiming warranties: any other implication that these Warranty Disclaimers
may have is void and has no effect on the meaning of this License.

You may copy and distribute the Document in any medium, either commercially or
noncommercially, provided that this License, the copyright notices, and the
license notice saying this License applies to the Document are reproduced in all
copies, and that you add no other conditions whatsoever to those of this
License. You may not use technical measures to obstruct or control the reading
or further copying of the copies you make or distribute. However, you may accept
compensation in exchange for copies. If you distribute a large enough number of
copies you must also follow the conditions in section 3.

You may also lend copies, under the same conditions stated above, and you may
publicly display copies.

If you publish printed copies (or copies in media that commonly have printed
covers) of the Document, numbering more than 100, and the Document's license
notice requires Cover Texts, you must enclose the copies in covers that carry,
clearly and legibly, all these Cover Texts: Front-Cover Texts on the front
cover, and Back-Cover Texts on the back cover. Both covers must also clearly and
legibly identify you as the publisher of these copies. The front cover must
present the full title with all words of the title equally prominent and
visible. You may add other material on the covers in addition. Copying with
changes limited to the covers, as long as they preserve the title of the
Document and satisfy these conditions, can be treated as verbatim copying in
other respects.

If the required texts for either cover are too voluminous to fit legibly, you
should put the first ones listed (as many as fit reasonably) on the actual
cover, and continue the rest onto adjacent pages.

If you publish or distribute Opaque copies of the Document numbering more than
100, you must either include a machine-readable Transparent copy along with each
Opaque copy, or state in or with each Opaque copy a computer-network location
from which the general network-using public has access to download using
public-standard network protocols a complete Transparent copy of the Document,
free of added material. If you use the latter option, you must take reasonably
prudent steps, when you begin distribution of Opaque copies in quantity, to
ensure that this Transparent copy will remain thus accessible at the stated
location until at least one year after the last time you distribute an Opaque
copy (directly or through your agents or retailers) of that edition to the
public.

It is requested, but not required, that you contact the authors of the Document
well before redistributing any large number of copies, to give them a chance to
provide you with an updated version of the Document.

You may copy and distribute a Modified Version of the Document under the
conditions of sections 2 and 3 above, provided that you release the Modified
Version under precisely this License, with the Modified Version filling the role
of the Document, thus licensing distribution and modification of the Modified
Version to whoever possesses a copy of it. In addition, you must do these things
in the Modified Version:

If the Modified Version includes new front-matter sections or appendices that
qualify as Secondary Sections and contain no material copied from the Document,
you may at your option designate some or all of these sections as invariant. To
do this, add their titles to the list of Invariant Sections in the Modified
Version's license notice. These titles must be distinct from any other section
titles.

You may add a section Entitled "Endorsements", provided it contains nothing but
endorsements of your Modified Version by various parties--for example,
statements of peer review or that the text has been approved by an organization
as the authoritative definition of a standard.

You may add a passage of up to five words as a Front-Cover Text, and a passage
of up to 25 words as a Back-Cover Text, to the end of the list of Cover Texts in
the Modified Version. Only one passage of Front-Cover Text and one of Back-Cover
Text may be added by (or through arrangements made by) any one entity. If the
Document already includes a cover text for the same cover, previously added by
you or by arrangement made by the same entity you are acting on behalf of, you
may not add another; but you may replace the old one, on explicit permission
from the previous publisher that added the old one.

The author(s) and publisher(s) of the Document do not by this License give
permission to use their names for publicity for or to assert or imply
endorsement of any Modified Version.

You may combine the Document with other documents released under this License,
under the terms defined in section 4 above for modified versions, provided that
you include in the combination all of the Invariant Sections of all of the
original documents, unmodified, and list them all as Invariant Sections of your
combined work in its license notice, and that you preserve all their Warranty
Disclaimers.

The combined work need only contain one copy of this License, and multiple
identical Invariant Sections may be replaced with a single copy. If there are
multiple Invariant Sections with the same name but different contents, make the
title of each such section unique by adding at the end of it, in parentheses,
the name of the original author or publisher of that section if known, or else a
unique number. Make the same adjustment to the section titles in the list of
Invariant Sections in the license notice of the combined work.

In the combination, you must combine any sections Entitled "History" in the
various original documents, forming one section Entitled "History"; likewise
combine any sections Entitled "Acknowledgements", and any sections Entitled
"Dedications". You must delete all sections Entitled "Endorsements".

You may make a collection consisting of the Document and other documents
released under this License, and replace the individual copies of this License
in the various documents with a single copy that is included in the collection,
provided that you follow the rules of this License for verbatim copying of each
of the documents in all other respects.

You may extract a single document from such a collection, and distribute it
individually under this License, provided you insert a copy of this License into
the extracted document, and follow this License in all other respects regarding
verbatim copying of that document.

A compilation of the Document or its derivatives with other separate and
independent documents or works, in or on a volume of a storage or distribution
medium, is called an "aggregate" if the copyright resulting from the compilation
is not used to limit the legal rights of the compilation's users beyond what the
individual works permit. When the Document is included in an aggregate, this
License does not apply to the other works in the aggregate which are not
themselves derivative works of the Document.

If the Cover Text requirement of section 3 is applicable to these copies of the
Document, then if the Document is less than one half of the entire aggregate,
the Document's Cover Texts may be placed on covers that bracket the Document
within the aggregate, or the electronic equivalent of covers if the Document is
in electronic form. Otherwise they must appear on printed covers that bracket
the whole aggregate.

Translation is considered a kind of modification, so you may distribute
translations of the Document under the terms of section 4. Replacing Invariant
Sections with translations requires special permission from their copyright
holders, but you may include translations of some or all Invariant Sections in
addition to the original versions of these Invariant Sections. You may include a
translation of this License, and all the license notices in the Document, and
any Warranty Disclaimers, provided that you also include the original English
version of this License and the original versions of those notices and
disclaimers. In case of a disagreement between the translation and the original
version of this License or a notice or disclaimer, the original version will
prevail.

If a section in the Document is Entitled "Acknowledgements", "Dedications", or
"History", the requirement (section 4) to Preserve its Title (section 1) will
typically require changing the actual title.

You may not copy, modify, sublicense, or distribute the Document except as
expressly provided for under this License. Any other attempt to copy, modify,
sublicense or distribute the Document is void, and will automatically terminate
your rights under this License. However, parties who have received copies, or
rights, from you under this License will not have their licenses terminated so
long as such parties remain in full compliance.

The Free Software Foundation may publish new, revised versions of the GNU Free
Documentation License from time to time. Such new versions will be similar in
spirit to the present version, but may differ in detail to address new problems
or concerns. See http://www.gnu.org/copyleft/.

Each version of the License is given a distinguishing version number. If the
Document specifies that a particular numbered version of this License "or any
later version" applies to it, you have the option of following the terms and
conditions either of that specified version or of any later version that has
been published (not as a draft) by the Free Software Foundation. If the Document
does not specify a version number of this License, you may choose any version
ever published (not as a draft) by the Free Software Foundation.

To use this License in a document you have written, include a copy of the
License in the document and put the following copyright and license notices just
after the title page:

If you have Invariant Sections, Front-Cover Texts and Back-Cover Texts, replace
the "with...Texts." line with this:

If you have Invariant Sections without Cover Texts, or some other combination of
the three, merge those two alternatives to suit the situation.

If your document contains nontrivial examples of program code, we recommend
releasing these examples in parallel under your choice of free software license,
such as the GNU General Public License, to permit their use in free software.



https://fy.wikipedia.org/wiki/Fryske_talen

De Fryske talen foarmje in lyts subgroepke fan 'e Noardwestgermaanske talen,
dy't wer diel útmeitsje fan 'e Westgermaanske talen. Ta dizze taalkloft hearre
it (Westerlauwersk) Frysk, it Noardfrysk en it Eastfrysk, wêrby't fan dy lêste
taal inkeld noch it Sealterfrysk oer is, mei't alle oare dialekten útstoarn
binne. De Fryske talen waarden yn 2004 as memmetaal sprutsen troch likernôch
612.000 minsken, benammentlik yn 'e Nederlânske provinsje Fryslân, en fierders
yn it Dútske Noard-Fryslân en Sealterlân.

De Fryske talen hawwe al in lange skiednis. De Fryske taal sa't dy yn 'e Iere
Midsiuwen sprutsen wêze moat, en dy't wol it Proto-Frysk neamd wurdt, is net
oerlevere, útsein yn koarte rune-ynskripsjes fan 'e sânde iuw ôf. It Frysk út it
tiidrek tusken 1150 en 1550 wurdt it Aldfrysk neamd. De ierste Aldfryske tekst
is in fragmintaryske psalmoersetting út 'e tolfde iuw. Yn 'e Aldfryske perioade
skaten it Eastfrysk en it Noardfrysk har fan it Westerlauwersk Frysk ôf,
wêrnei't se in selsstannige ûntjouwing folgen. It Eastfrysk stoar dêrby tusken
1300 en 1900 út yn frijwol hiel East-Fryslân, mei útsûndering fan it Waadeilân
Wangereach (dêr't it lykwols yn 'e midden fan 'e tweintichste iuw útstoar) en it
Sealterlân, dat lange tiid isolearre wie om't it omjûn waard troch hast
ûntrochkringbere feansompen.

It Westerlauwersk Frysk ûntwikkele him ta it Midfrysk, dat tusken 1550 en 1820
sprutsen waard. Ut dat tiidrek binne net in soad teksten bewarre bleaun, om't it
Frysk doedestiden mar kwealk skreaun waard. Wol datearret it wurk fan 'e grutte
skriuwer Gysbert Japiks (1603-1666) út dy snuorje. Fan 1820 ôf wurdt it Nijfrysk
sprutsen, wêrfan't de ûntjouwing gearfalt mei it nije brûken fan it Frysk as
skriuwtaal, lykas troch de bruorren Halbertsma mei harren Rimen en Teltsjes.
Troch in proses fan oanhâldende standerdisaasje is yn 'e njoggentjinde en
tweintichste iuw in Westerlauwersk Fryske standerttaal ûntwikkele, it saneamde
Standertfrysk, dat op 'e skoallen ûnderwiisd wurdt. Ferskate ôfwikende
Westerlauwerske rânedialekten, lykas it Hylpersk en it Skiermûntseagersk, hawwe
oan dy standerttaal part noch diel hân.

De Fryske talen hearre ta de Noardwestgermaanske taalkloft, dy't ek de nau
besibbe Angelsaksyske talen omfettet, mei dêrûnder it Ingelsk. Men wol wol hawwe
dat it (Westerlauwersk) Frysk de taal is dy't it naust oan it Ingelsk besibbe
is, mar noch ôfsjoen fan it feit dat men dêrby foarbygiet oan oare Angelsaksyske
talen lykas it Skotsk, is dat al lang net mear wier. Yn 'e Midsiuwen wiene it
Aldfrysk en it Aldingelsk (of Angelsaksysk) inoar yndie net wanlyk, mar troch de
oanhâldende ynfloed fan (ferskillende) oanbuorjende talen en oare
omstannichheden binne it Ingelsk en it Frysk troch de iuwen hinne sterk útinoar
groeid.

De Noardwestgermaanske talen meitsje yn 'e mande mei de Súdwestgermaanske talen
(Nederlânsk, Dútsk, ensfh.) diel út fan 'e Westgermaanske taalgroep, dy't mei de
Noardgermaanske talen (Noarsk, Deensk, Sweedsk, ensfh.) en de útstoarne
Eastgermaanske talen de gruttere Germaanske taalfamylje foarmet. De Germaanske
talen meitsje op har beurt wer diel út fan 'e Yndo-Jeropeeske supertaalfamylje,
dat ien fan 'e grutste taalfamyljes fan 'e wrâld is. Dêrta hearre bgl. ek talen
as it Frânsk, Spaansk, Portegeesk, Italjaansk, Welsk, Iersk, Gryksk, Albaneesk
Poalsk, Russysk, Litousk, Armeensk, Perzysk, Koerdysk, Hindy en Urdû.

Neffens gegevens út 2004 sprieken doe yn Nederlân likernôch 500.000 minsken it
Westerlauwersk Frysk as memmetaal, wêrfan 347.000 yn 'e provinsje Fryslân, 3.000
yn it Grinslanner Westerkertier en de rest om utens yn oare dielen fan it lân.
Dêr kamen noch 80.000 oant 100.000 Fryske lânferhuzers yn oare dielen fan 'e
wrâld by, wat it totaal op sa'n 600.000 brocht. Yn in Ingelsktalige publikaasje
út 1976 wurdt it tal sprekkers fan it Westerlauwersk Frysk yn Nederlân op
700.000 rûze, mar dêrby is nei alle gedachten gjin ûnderskie makke tusken
memmetaalsprekkers en lju dy't it Frysk letter as twadde of trêde taal oanleard
hawwe.

Yn 'e Dútske gemeente Sealterlân, yn East-Fryslân, binne tusken de 1.500 en
2.500 minsken dy’t Sealterfrysk prate. Yn Noard-Fryslân, yn 'e Dútskte dielsteat
Sleeswyk-Holstein, tsjin 'e Deenske grins oan, wurdt troch likernôch noch 10.000
minsken Noardfrysk sprutsen. Dêrby binne de grutste Noardfrysktalige mienskippen
op 'e eilannen Söl, Feer en Oomram te finen.

Ferlykje de folgjende wurden yn it Westerlauwersk Frysk, it Sealterfrysk, it
Noardfrysk fan it fêstelân (yn it Mooring-dialekt) en it Noardfrysk fan 'e
eilannen (yn it Fering-dialekt).

Ferlykje ek de ûndersteande sin yn 'e Fryske talen, de Angelsaksyske talen en
ferskate oare Germaanske talen.



https://fy.wikipedia.org/wiki/Brazylje

Brazylje, offisjeel Bûnsrepublyk Brazylje, is in lân yn Súd-Amearika. De
haadstêd is Brasilia en de presidint fan de republyk is sûnt 2002 Luiz Inácio
Lula da Silva.

Brazylje is it op fjouwer nei grutste lân op ierde en it grutste lân fan
Súd-Amearika en nimt hast de helte fan it wrâlddiel yn. De eastgrins wurdt foare
troch de Atlantyske Oseaan, dêr't de smelle kuststripe fan tichtbefolke is. Yn
it noarden wurdt it lânskip bepaald troch tropysk reinwâld dy't har nei it suden
útstrekt ta it Amazoneleechlân. Dat gebiet is it biotoop fan ûntelbere soarten
dieren mei in unyk ekosysteem. De grutste rivier fan Brazylje is de Amazone. It
lân is ryk tabedield my boaiemskatten.

Brasilia is de haadstêd fan it lân. Foar 1960 wie dat Rio de Janeiro en noch
earder wie it oant 1763 Salvador. Oare grutte stêden binne: São Paulo, Belo
Horizonte, Fortaleza, Curitiba, Manaus, Recife, Porto Alegre, Belém en Goiânia.

Brazylje waard al yn it 8e millenium f.Kr. bewenne troch Yndianen. Om-ende-by
1500 arrivearren de earste Jeropeanen yn de kustgebieten, dy't yn de 17e iuw
Portegeesk besit waarden.

Yn 1807 flechte it Portegeeske keninlik hûs foar de legers fan Napoleon nei
Brazylje. Fan dat stuit ôf waard Rio de Janeiro de facto de haadstêd fan it
Portegeeske ryk. De nasjonale bibleteek waard oprjochte en de earste
universiteiten stiften. Doe kening Johan IV yn 1821 nei Portegal werom kearde
bleau syn soan Peter efter yn Brazylje. Yn 1822 proklamearre hy de
ûnôfhinklikens fan it memmelân en ferkleare himsels ta keizer Peter I. Trije
jier letter waard de ûnôfhinklikens erkend. Yn 1831 waard keizer Peter I opfolge
troch Peter II. Mei de eksport fan kofje begûn de ekonomyske bloei. Yn 1889
brocht de nije elite fan kofjebaronnen de monargy ten fal en stelde in federale
republyk yn.

Yn 1961 gripe de militêren de macht dy't oant-en-mei de earste ferkiezings fan
1982 it lân regeare. Yn 1985 krijt Brazylje syn earste boargerpresidint en yn
1988 in nije grûnwet. It leger hat lykwols noch hieltyd in soad ynfloed op it
regear.

De rike opbringsten fan de lânbou soargje foar in protte ynkomsten. Utsein de
feefokkerij wurdt benammen kofje, kakau, soja en sûker, tabak, stynske weet en
katoen ferboud. De autoyndustry en taleveringsbedriuwen domineare it sterk
yndustraliearre lân.

It BYP per persoan is $9.500 (2007). Gearstalling fan BYP per sektor is 5,5%
lânbou, 28,7% yndustry en 65,8% tsjinsten.



https://fy.wikipedia.org/wiki/Ysl%C3%A2n

Yslân is in lân yn Noardwest-Jeropa. De haadstêd is Reykjavík en de presidint
fan de republyk is sûnt 1996 Ólafur Ragnar Grímsson. Mei de oare Skandinavyske
lannen hat Yslân in sterke histoaryske en kultuerele bân, mar ek organisatoarysk
is Yslân lid fan de Noardske Ried.

Foar it meastepart bestiet Yslân út leech- en middel-berchtme, wêr't in protte
rivieren en rivierkes fan nei de see streame. It berchtme is amper begroeid mei
bosken. De heechste berch is de Hvannadalshnúkoer op 2110 meter hichte. It eilân
is ferneamd troch syn geisers. It binnenlân wurdt sawat net bewenne; it tichtst
befolke gebiet leit oan de súdwestkust om de haadstêd Reykjavík hinne.

Yn it suden fan it eilân soarget de waarme golfstream dy't bylâns de kust
streamt foar in evenredich klimaat dat lykwols kâlder is as yn Jeropa troch de
wyn dy't meastentiids út it noarden waait.

De iere Romeinen en Griken hienen al fermoedens dat der noardlik fan de Britske
eilannen in grut eilân lizze moast. It "Ultima Thule", dêr 't de Romeinen oer
berjochtsje, giet nei alle gedachten oer Yslân, mar wissichheid hjiroer ûntbrekt
lykwols. Ut archeologyske fynsten docht bliken dat de Romeinen sels foet oan wâl
setten hawwe, mar de earste minsken dy't in skoft lang op Yslân wenne hawwe
wienen Ierske muontsen. Mei de komst fan de Wytsingen binne sy ferdwûn.

Yn de 9e iuw kamen de bewenners fan Noarske ôfkomst dêrhinne. De earste Wytsing
dy't him foarfêst op Yslân festige wie Ingólfur Arnarson. Hy lanne yn 874 oan de
súdkust en festige him om-ende-by 877 oan in baai yn it súdwesten. Dat plak
neamde hy Reykjavik. Sûnt dy tiid waard it eilân stadichoan folslein
kolonisearre.

Yn 1262 waard Yslân ûnderhearrich oan de Noarske monargy. Yn de 14e iuw waard
Noarwegen feriene mei Denemarken en doe't yn 1814 dizze lannen wer skiede
waarden, kaam Yslân by Denemarken te hearren.

Yslân hat 308.910 ynwenners. De ynwenners fan Yslân binne neikommelingen fan de
Wytsingen, fermingd mei Skotske en Ierske ymmigranten. De grutste útlânske kloft
folk wurdt foarme troch de Denen. De befolking fan Yslân is benammen
konsintrearre yn it súdlik en westlik part fan it lân. Sawat de helte fan de
befolking wennet yn de omjouwing fan de haadstêd Reykjavík.

De trochsneed leeftydsferwachting yn Yslân is 80,79 jier. De befolkingsopbou
sjocht der sa út:

De offisjele taal fan Yslân is it Yslânsk, in Noard-Germaanske taal, dat in
ferfoarme ferzje fan it Aldnoarsk is. De taal is troch de iuwen hinne kwealik
feroare en liket sa dwaande mear op it Aldnoarsk as de oare Noardske talen. It
Yslânsk is de ienichste taal fan hjoed de dei dy't de letter Þ út it runeskrift
noch yn gebrûk hat. De taal dy't it meast liket op it Yslânsk is it Faeröersk.

It Ingelsk wurdt troch in soad minsken as twadde taal sprutsen. Dêrnjonken is ek
it Deensk in algemiene taal op it eilân. Ek it Dútsk, Noarsk en Sweedsk wurdt
wol sprutsen.

Ynwenners fan Yslân binne neffens de grûnwet frij yn de kar foar in leauwe,
dochs is it lân in steatstsjerke yn de foarm fan de Luterske tsjerke de
Nasjonale Tsjerke fan Yslân.

It Nasjonaal Register fan Yslân hâld by hokker leauwe eltse ynwenner fan it lân
hat. Yn 2006 seach de ferdieling der sa út:

Nettsjinsteande it grutte tal leauwigen binne de opkomsten by tsjerketsjinsten
lyts, lykas yn de oare Skandinavyske lannen. De boppesteande sifers jouwe it
administratyf lidwêzen fan in religieuze organisaasje oan, dat it seit neat oer
de besibbens by it leauwe fan de minsken. Neffens in ûndersyk út 2001 wie 23%
fan de minsken ateïst of agnostysk.

BYP per persoan is $40.400 (2007). Gearstalling fan BYP per sektor is 5,2%
lânbou, 25,7% yndustry en 69,1% tsjinsten.

Wichtichste havens binne Grundartangi, Hafnarfjordur en Reykjavik. Riga hat it
grutste fleanfjild fan Yslân. Der binne gjin autodiken op Yslân. Der is ek gjin
treinferkear op it eilân.



https://fy.wikipedia.org/wiki/Rusl%C3%A2n

Ruslân, offisjeel de Russyske Federaasje, is it grutste lân yn 'e wrâld, en leit
foar in part yn Jeropa en foar in part yn Aazje. De haadstêd is Moskou en de
presidint fan de federaasje is sûnt 2012 Wladimir Pûtin. De eardere presidint
Dmitri Medvedev is tsjintwurdich premier. De Russyske Federaasje is in
atoommacht en ien fan de G8 lannen. Yn de Feriene Naasjes is Ruslân ien fan de 5
lannen mei in permanint fetorjocht.

Yn it Jeropeeske diel fan Ruslân is de wichtichste rivier de Wolga. De Wolga is
de langste rivier fan Jeropa en streamt inkeld troch Ruslân. Nei 3.534 km
streamt it wetter yn de Kaspyske See. As farwetter ferbynt de Wolga Noard-Jeropa
mei Sintraal-Aazje. In belangrike rivier foar de Slavyske steaten is de Dnjepr.
Dy begjint westlik fan Moskou en streamt troch Wyt-Ruslân en de Oekraïne, en
komt út yn de Swarte See. Troch it Dnjepr-Boech-Kanaal is dy rivier mei de
Poalske Boech en mei de Wisla en Memel ferbûn; dêrtroch is de Dnjepr in wichtich
farwetter. Oare wichtige rivieren binne de Kama (1.805 km) en de Wjatka (1.314
km).

Sûnt 1992 omfet de Russyske Federaasje 89 gebieten mei in ferskaat oan status,
te witten:

By de selsstannige republiken telt Ruslân in oantal dy't harsels as soeverein
beskôgje (ûnder oaren Tatarstan) of sels as ûnôfhinklik (Tsjetsjeenje). Fierders
oerlaapje de gebieten fan dizze ienheden inoar hjir en dêr. Sa lizze nasjonale
regio's ornaris yn it gebiet fan in oblast. Sûnt 2000 bestiet tusken al dizze
regio's en it nasjonale nivo in tuskenlaach fan sân federale distrikten
(federalnyj okroeg). It sintrale regear yn Moskou hat him ta doel steld om it
oantal dielgebieten nei likernôch 50 omleech te bringen. De offisjele taal yn al
dizze gebieten is it Russysk, mar dêrnjonken wurde ek in grut tal tige útinoar
rinnende talen sprutsen. Guon fan dy talen fungearje yn selsstannige republiken
as de lokale fiertaal neist, of faak yn stee fan, it Russysk.

Oan't de midsiuwen oan ta wie it Jeropeeske part fan Ruslân bewenne troch
Slavyske, Baltyske en Finsk-Oegryske stammen. Guon fan de Slavyske folken teagen
nei it easten. De súdrussyske steppegea wie bewenne troch nomadyske folken. It
Grutbulgaarske ryk rikte tusken 552 en 745 fier nei it easten, oant op wat hjoed
de dei Russysk grûngebiet is. Om it jier 654 dielde Grutbulgarije him op yn
trije dielen. Tusken de 10e en 14e iuw hearde it gebiet tusken Wolga en Kama ta
de Wolgabulgaren. Benoarden it Grutbulgaarske Ryk ûntstie yn 862 it Kievske Ryk
mei as haadstêd Kiev. It ynwennertal fan it Kiewske Ryk yn de 12e iuw wurdt rûze
op 4 oant 9 miljoen. Yn 'e lette Midsiuwen wie der frijwat striid tusken de
Russyske foarsten, wat foar de Mongoalen in boppeslach wie. De Mongoalen
dominearren it gebiet yn de 13e oant en mei 15e iuw en hienen harren haadplak
oan de Wolga. It foarstedom Muscovy ûntstie yn de 12e iuw en ferovere stadichoan
syn oanswettende foarstedommen. Yn de iere 17e iuw ferfette in nije Romanov
Dynasty de ekspânsjepolityk nei de Stille Oseaan. Peter I (1682-1725) wreide út
nei de Baltyske See en it lân krige it Russyske Ryk as namme. Yn de 19e iuw
krige it Russyske Ryk noch mear gebiet derby yn Jeropa en Aazje. It ferlies fan
de Russyske-Japaneeske Kriich fan 1904-05 late ta in revolúsje yn 1905, dy't ta
herfoarmings yn it parlemint late.

Yn de Earste Wrâldkriich wie it lân earm en it leger hie net folle súkses. It
folk wie tsjin de Tsaar en yn de measte stêden wie rebûlje. De kommunisten mei
Vladimir Lenin as lieder griepen de macht yn de Oktoberrevolúsje en foarmen de
Sowjetuny. It bewâld fan Josef Stalin makke it kommunisme sterker yn de
Sowjetuny, dêr't Ruslân hieltyd dominanter yn waard. Nei de oanfal fan
Nazi-Dútslân fan 22 juny 1941 kaam de Sowjetuny oan de kant fan de alliearden yn
de Twadde Wrâldkriich. Yn de earste moannen fan de kriich stoaren miljoenen
soldaten fan it Reade Leger, letter ferhongeren by it belis op Leningrad mear as
ien miljoen boargers. It earste súkses fan it Reade Leger wie de ferdigening fan
Moskou yn de winter fan 1941-42. It kearpunt fan de kriich wie de Slach om
Stalingrad yn de winter fan 1942-43. Yn maaie 1945 wûn it Reade Leger de Slach
om Berlyn en dêrmei wie de kriich wûn foar de Sowjetuny. Meiïnoar binne der yn
it tiidrek 1941-1945 op syn minst 20 miljoen minsken stoarn yn de
Sowjet-gebieten, hast de helte dêrfan wienen boargers. Nei de ein fan de Twadde
Wrâldkriich boazen de spanningen tusken de Sowjetuny en de oare alliearden oan.

By de fredesûnderhannelingen wreide de Josef Stalin de macht fan de Sowjetuny út
yn Poalen, Tsjechoslowakije, Hongarije, Roemeenje, Bulgarije en East-Dútslân. Yn
dy lannen bleauwen hûnderttûzenen Sowjet-soldaten stasjonearre. De Kâlde Kriich
dominearre oant 1989 de wrâldpolityk. De groei fan de ekonomy fan de Sowjetuny
stûke yn de Kâlde Kriich, oant Michail Gorbatschow mei de glasnost (iepenheid)
en perestroika (herfoarming) it kommunisme besocht te modernisearjen. It moderne
kommunisme joech minsken yn de oerhearske lannen de romte om yn ferset te
kommen. Yn juny 1991 waard Boris Jeltsin keazen as presidint by de earste
Russyske presidintsferkiezings fan de Russyske Dielrepublyk. Yn augustus 1991
besochten konservative kommunisten de macht te gripen mar de steatsgreep wie
fergees. Nei de mislearre steatsgreep besletten de Russyske presidint Boris
Jeltsin en fertsjinwurdigers fan de oare Sowjet-republiken om de Sowjetuny op te
heffen op 31 desimber 1991.

Ferskate lannen ferklearren har nei it oprjochtsjen fan de nije Russyske
Federaasje ûnôfhinklik fan Ruslân. Lykwols liet dat net ta yn Tsjetsjeenje. De
krisis yn Tsjetsjeenje wie foar Vladimir Putin grûn om de terrorismebestriding
te ferbetterjen, wat de demokrasy beheine. Op 16 april 2009 ferklearre Ruslân de
ein fan de Tsjetsjeenje-'operaasje'.

Yn augustus 2008 begûn de Russysk-Georgyske Oarloch. De Russyske Federaasje
stipet mei ynset fan militêren de ûnôfhinklikensstriid fan Abgaazje en
Súd-Osseesje dy't har los meitsje wolle fan Georgje.

It BYP per persoan fan Ruslân is $14.800 (2007). De gearstalling fan BYP per
sektor is 4,7% lânbou, 39,1% yndustry en 56,2% tsjinsten. Nei de Sowjetuny woe
Boris Jeltsin it kapitalisme nei Ruslân helje. Tusken 1991 en 1997 gong it BYP
mei 42% omleech. Yn 1997 wie der in lytse groei fan 2%, mar troch de finansjele
krisis dy't begûn op 17 augustus 1998 waard it wer minder. Sûnt 1999 groeit de
ekonomy mei 6% yn 't jier. Dat hat te krijen mei de nijwearde fan de Roebel en
de hege oaljeprizen. Mei it stadich groeien fan de ynvestearrings en salarissen
kaam de ynlânske ekonomy wer op gong. Lykwols wie der yn it tiidrek 2000-2005
noch in grut ferskil tusken ryk en earm. De middenklasse wie yn dy perioade noch
hiel lyts. De dominearjende oligarchen en oare rike lju en it banksysteem dat
net goed funksjonearre makken wurken de waakst fan middenklasse tsjin. In soad
banken wurde troch dy rike lju beheart en brûke it jild fan de banken foar
lienings oan bedriuwen dy't oan har keppele binne. Troch de Kriich yn
Súd-Osseesje yn augustus 2008 en de ynternasjonale kredytkrisis wurdt ferwachte
dat it BYP wer omleech gean sil. AvtoFramos yn Moskou, dy't foar Renault boud,
hat it fabryk fan 12 des. 2008 oant en mei 12 jan. 2009 slute moatten. Yn it
megaprojekt Moscow City is de bou fan de 612 m grutte Ruslântoer yn novimber
2008 stillein; yn febrewaris 2009 is bekend makke dat it projekt útsteld is en
dat de toer net boud wurde sil neffens de oarspronklike plenning.



https://fy.wikipedia.org/wiki/Parys

Parys is de haadstêd en grutste stêd fan Frankryk. Tagelyk is it de haadstêd fan
de regio Île-de-France, de regio mei de measte ekonomyske aktiviteit fan
Frankryk. De bynamme fan Parys is de Ljochtstêd (la Ville Lumière). De
romantyske reputaasje fan Parys ferklearret foar in part dat elts jier 30
miljoen besikers nei de Frânske haadstêd tôgje. De rivier de Seine snijt de stêd
yn twa-en mar beide parten binne middels stikmannich brêgen en in wiidweidich
metrosysteem mei mekoar ferbûn.

De Stêd Parys hat 2.144.700 (2004) ynwenners, de stêdekloft Parys wurdt bewenne
troch 9.900.000 minsken (2006) en yn it saneamde metropolitan area wenje sa'n
11.5 miljoen minsken, dêrom is Parys mei Londen, New York en Tokio ien fan de
grutste metropoalen op ierde.

Yn 52 f.Kr. ferovere Julius Caesar Parys, dat troch de Romeinen Lutetia
Parisiorum neamd waard. De stêd hat syn namme te tankjen oan de Parisii, in folk
dat him fêstige hat op de eilannen yn 'e Seine. Dat wie strategysk in goeie set,
boppedat wienen der hannelspaden by de Seine lâns. Dat wie gaadlik foar in goede
wolfeart.

Yn 'e maitiid fan 451 waard Parys oanfallen fan Attila de Hun. De Parisii en it
famke, Genoveva of Geneviève, waard letter patroanhillige fan de stêd, kearden
de oanfallen fan de Hunnen op. It belis en de oanfallen fan de Hunnen mislearren
en se moasten werom nei Orléans.

Yn 'e 13e iuw waard it sompige lân fan de oare ouwer rjochts fan de Seine
drûchlein. Yn 'e 13e iuw waard ek útein set mei de bou fan it Louvre en de
Notre-Dame.

Fan 1420 ôf waard Parys beset troch de Ingelsen. Doe't de besetting dien wie,
begûn de striid om it bouwen op 'e nij. Dat is werom te sjen oan de Pont Neuf en
de tunen fan Lúksemburch (les jardins du Luxembourg).

Op 14 july 1789 wie de bestoarming fan de Bastille, dêr't de Frânske Revolúsje
mei begûn.

Wilens de hearskippij fan Napoleon III waard Parys yngeand ferboud troch
Georges-Eugène Haussmann. Yn Parys wennen in protte mynwurkers in lytse huzen.
Alle stêdsdielen waarden sljochte, en dêrnei wie der plak foar de brede
boulevards, avenues en grutte pleinen waarden op 'e nij oanlein. Dat wie better
foar it tafersjoch op de ynwenners fan Parys. De meast ferneamde avenue is de
Avenue des Champs-Élysées. De huzen hawwe suver allegear in lichte kleur, omdat
se fan kalkstien boud binne. Yn 'e kriten om Parys hinne wie der kalkstien by 't
soad.

De faaks minste dei yn de skiednis fan Parys hat 28 maaie 1871 west, doe't goed
20.000 ynwenners deaden binne by in opstân, de Kommune fan Parys.

Wilens de Earste Wrâldkriich bleau Parys frij fan it Dútske hear, de Dútsers
kamen net by Parys.

Yn 'e Twadde Wrâldkriich waard Parys yn 1940 wol troch de Dútsers ferovere. Op
25 augustus 1944 waard Parys befrijd. De Alliearden hawwe dat de Frânsen sels
dwaan litten.

De Olympyske Simmerspullen 1900 en de Olympyske Simmerspullen 1924 waarden beide
yn Parys holden. Yn 1914 soe it Universele Esperantokongres yn Parys plakfine,
behindere troch de Earste Wrâldkriich. Yn 1932 en 1950 waarden de kongressen op
'e nij holden.

Parys is it ekonomyske sintrum fan Frankryk en de stêdekloft is ien fan de
grutsten fan Europa. De stêd is wiid ferneamd as moadestêd dêr't bedriuwen
fêstige binne op it mêd fan klean, juwielen, rûkersguod ensafh. Der wurde ek
gemyske produkten, auto's, fleanmasines, elektryske apparaten en farmaseutyske
produkten makke. De swiere yndustry leit oer it generaal net binnen de
stedsgrinzen, mar mear om de stêd hinne. Suver alle wichtige Frânske bedriuwen
hawwe in haadsit yn Parys. Gauris binne dat bedriuwen út de tsjinstesektor en
finansjele ynstellings. De belangrykste Frânske beurs, de CAC 40, is yn Parys
fêstige. Yn earder tiden lei it ekonomyske swiertepunt fan de stêd oan de
rjochterigge fan de Seine (Rive Droite); it belang dêr fan is lykwols sûnt de
santiger en tachtiger jierren fan de 20e iuw minder wurden. Hjoed de dei binne
de stedsdielen La Défense en de Montparnasse de plakken dêr't saken dien wurde.
In tredde part fan it Frânske BYP nimt de regio Parys foar syn noed. De
wurkleazens is net heger as leger dan de Frânske trochsneed, hoewol't it tal
wurkplakken yn Parys sûnt de njoggentiger jierren fan de 20e iuw in fearnspart
minder wurden is. It minderjende tal wurkplakken rint lykop mei de ferhuzing fan
(yndustriële) bedriuwen dy't har sûnt dy tiid bûten de stedsgrinzen fêstige ha.
De measte TV- en radiostjoerders as ek de grutste mediakonserns („Vivendi
Universal“, „Groupe Lagardère“, „Groupe TF1“) fan it lân hawwe harren haadsit yn
Parys. Fierders is de stêd it plak dêr't ferskate ynternasjonale deiblêden mei
betsjutting skreaun wurde („Le Figaro“, „Le Monde“, „Libération“) en Parys is in
stêd dêr't ferskate grutte ynternasjonale útjouwers fêstige binne.

Parys hat trije ynternasjonale fleanfjilden: Aéroport d'Orly, Aéroport
Roissy-Charles-de-Gaulle en Aéroport de Paris Beauvais Tillé. Aéroport d'Orly en
Aéroport Roissy-Charles-de-Gaulle binne mei-inoar ferbûn troch in direkte
spoarferbining.

Fierders is Parys in sintrumplak foar Frânske sneldiken. Om de stêd hinne leit
in 35 kilometer lange rûnwei mei 8 banen, de Boulevard Périphérique. It ferkear
yn de stêd is ornaris bekend as hiel drok en stadich. De Place Charles de Gaulle
(eardere namme Place d'Etoile), dêr't tolve diken by de Arc de Triomphe
gearkomme, is romroft om syn ferkearsgaos. Fan de Boulevard Périphérique ôf
hawwe ferskate útritten in transferium (ek wol P+R of 'Parc relais' neamd).

Parys is it 75e departemint fan Frankryk. It gebiet fan it departemint komt foar
in grut part oerien mei de grinzen fan de gemeente Parys.

Parys hat tweintich bestjoerlike stedsdistrikten (arrondisseminten), elk mei in
demokratysk keazen arrodissemintsried. Mei-inoar binne der 517
arrondissemintsriedsleden. Ut harren fermidden wurde de 163 leden fan de Ried
fan Parys (conseil de Parys) keazen. De leden fan de Ried fan Parys kieze de
boargemaster fan Parys. Sûnt maart 2001 is Bertrand Delanoë de boargemaster fan
Parys. Ferneamde âld-boargemasters wienen Jean Tiberi (1995-2001) en Jacques
Chirac (1977-1995).

Formeel hat Parys 20 kantons dêr't de grinzen lykop rinne mei dy fan de
gemeentlike arrondisseminten. Alle arrondisseminten hawwe in eigen ried en
boargemaster en wurde yn ferkiezingstiid brûkt as kiesdistrikten. Elk
arrondissemint hat fjouwer Quartiers (wiken).

Parys hat Rome as iennichste partnerstêd. Dêrneist hat Parys tsientallen
susterstêden.



https://fy.wikipedia.org/wiki/Kompj%C3%BBter

In kompjûter is in apparaat dat neffens in programma gegevens ferarbeidet. De
measte kompjûters binne digitaal, mar der binne ek analoge kompjûters.

De earste kompjûter wie ree op 5 desimber 1941, de Z3 fan Konrad Zuse. Mar om't
dat yn de Twadde Wrâldkriich wie, en om't de Z3 yn Dútslân op it ein fan de
oarloch troch in bombardemint ferneatige waard, wie dat net by eltsenien bekind,
en nei de oarloch tocht men dêrtroch dat de ENIAC, yn de Feriene Steaten, ree op
14 febrewaris 1946, de earste echte kompjûter wie.

De programma's foar de Z3 waarden ynfierd fia in soarte fan pûnsbân, wylst dat
by de ENIAC gong troch it op 'e nij lizzen fan in part fan de betriedding.
Lettere kompjûters hienen pûnsbânynfier, doe kamen de pûnskaart, de magneetbân
en de magnetyske skiif. Dy magneetbannen hienen romte foar mear as ien programma
of triem, en op hjoeddeiske fêste skiven stean gauris tûzenen triemmen.

Der waarden al gau skriuwmasine-eftige systemen brûkt, om de gegevens op dy
bannen te krije en foar útfier op papier. Yn de fyftiger jierren waard mei eltse
kompjûter direkt ien taastboerdprinter ferbûn, foar de systeembehearder. Yn de
sechtiger jierren waard der net mear op papier útfierd, mar nei in byldskerm.
Dizze kombinaasje fan in byldskerm mei in kaaiboerd wurdt hieltyd noch brûkt.

De lêste jierren komt yn benammen yn de bedriuwen dy't bot hygiënysk wurkje
moatte, de byldstjoerde kompjûter op. Dy kompjûter hat in taastskerm. Dêr't
earder it byldkaike - Ingelsk pictogram - mei de mûs oanklikt waard, tikje jo
mei in finger streekrjocht op de byldkaikes dy't op it skerm aktyf makke wurde
kinne.

Fan it begjin ôf binne de kompjûters brûkt foar berekkenings. It Ingelske wurd
"Computer" betsjut dan ek "rekkender" en it suver al ferâldere Fryske wurd is
rekkenreau. Yn de tachtiger jierren waard de kompûter in massaprodukt. De
'persoanlike kompûter' algemien bekend as PC docht dan syn yntree en nei ferrin
fan tiid wurdt MS-DOS (Microsoft Disk Operating System: Skiif Bestjoerings
systeem) it meast brûkte bestjoeringssysteem De PC is fan dy tiid ôf meast
foarsjoen fan in tekstbewurker, in rekkenblêd en in kaartebak. Letter mei it
opkommen fan ynternet kamen dêr de netsneuper en e-post as standerttapassings
by. Mei de yntroduksje fan de grafyske brûkerstagong makke de kompjûtermûs syn
yntree.

Mei it goedkeaper wurden fan de byldskermen kamen dêr ek kompjûterspultsjes by
en mei it better wurden fan de byldskermen kamen der ek
byldbewurkingstapassings. Yntusken binne kompjûters ynboud yn in protte
"yntelliginte" apparaten en no't hieltiid mear kompjûters troch it ynternet
ferbûn binne, wurde kompjûters mear en mear brûkt foar kommunikaasje, it finen
fan ynformaasje, en it skriuwen fan in ensyklopedy.



https://fy.wikipedia.org/wiki/Wetter

Wetter (H2O) is de gemyske ferbining fan twa wetterstofatomen en in
soerstofatoom. Wetter is de ienige gemyske ferbining dy't yn de natoer as
floeistof, as fêste stof en as gas foarkomt. By keamertemperatuer is wetter in
floeistof sûnder dúdlike kleur en rook. Al it libben op ierde bestiet foar it
grutste part út en is ôfhinklik fan wetter. Wetter bedekt 71% fan de Ierde.

Wetter, en benammen goed drinkwetter is tige wichtich foar de mins. It spilet
dan ek in grutte rol yn de ûntwikkeling fan de Tredde wrâld. Meastentiids wurdt
ûnderwiis as wichtichste faktor sjoen, mar wetter is in net te ûnderskatten
middel om by te dragen oan it súkses fan dit ûnderwiis. De medyske en hygiënyske
aspekten fan in wettertekoart mei dêrby ek de tiid dy't it kostet om wetter by
in fierôf lizzende pomp te heljen, ferminderje de tiid dy't leararen en
learlingen oan skoalle bestede kinne.

Der kin in wetterkonflikt ûntstean as der net genôch skjin wetter foarhannen is
yn in gebiet of lân. Dit jildt net allinnich foar drinkwetter, mar ek op wetter
dat brûkt wurde kin foar de lânbou, yndustry, transport (bygelyks de Suezkrisis)
en ûntspanning. Der binne regio's yn de wrâld dêr't wetter krap is troch
klimatologyske omstannichheden of ynfrastrukturele problemen of ûntbosking. Dit
betreft bygelyks it Midden-Easten, it eastlike diel fan de Feriene Steaten fan
Amearika en de Sahara, mar ek lannen yn de Tropen.

Anno 2007 hawwe 1,1 miljard minsken gjin skjin wetter. Dit is in seisde fan de
wrâldbefolking. Dêrby hawwe 2,4 miljard minsken net genôch hygiëne troch
wettergebrek. Elke dei stjerre wrâldwiid 6000 minsken troch gebrek oan wetter.

Der is oantoand dat wetter in posityf effekt op it ûnderwiis yn earme lannen
hat. In stúdzje fan de Wrâldbank wiisde út dat in skoalle yn Tanzania, doe't der
in wetterpomp op in kertier rinnen ynstee fan in oere kaam, in 12% hegere
opkomst helle waard. Doe't de heltiid fan wetter op in plak yn Banglades
ferkoarte waard, levere dat in 15% hegere opkomst op. Yn Nederlân is wetter ien
fan fiif prioritêre tema’s fan it Nederlânske ûntwikkelingsbelied.

It minsklik lichem bestiet foar ûngefear 65% út wetter, ôfhinklik fan leeftiid
en geslacht. Dit wetter sit yn de lichemssellen, yn it bloed, in de
intersellulêre romte, yn de lymfeklieren en yn in soad oare dielen fan it
minsklik lichem. Dêrom is it ek belangryk foar in mins om genôch te drinken. It
minslik lichem ferliest wetter troch útskieding fia swit, triennen, urine. Ek
troch ûntlêsting en sykheljen giet wetter ferlern. Dit wetter wurdt net
allinnich mei wetter út dranken oanfold, mar ek troch wetter dat yn it iten sit.

Elk bist hat wetter nedich, al hat it iene bist minder wetter nedich as it oare.
Bisten dy't fan natuere yn drûge gebieten lykas woastinen libje, kinne skoften
sûnder wetter. Kamielen bygelyks kinne wikenlang sûnder wetter. Dieren dy't fan
natuere yn wetterrike gebieten libje, hawwe faak konstant tagong ta wetter
nedich om oerlibje te kinnen.

Wetter kin yn trije haadfazes of aggregaasjetastannen bestean: iis, wetter en
wetterdamp. Ofwol: fêste stof, floeistof en gas. De temperatuerskaal fan Celsius
is basearre op de oergong tusken dizze tastannen: iis teit (wurdt floeiber) by
0 °C en wetter ferdampt (wurdt gasfoarmich) by 100 °C (by
standertomstannichheden). It kôk- en ek it raanpunt hinget lykwols ôf fan de
druk: it kôkpunt leit leger by legere druk en it teipunt leit leger by hegere
druk. It earste betsjut dat de jirpels net gear wurde, at se op de top fan de
Mount Everest kôke wurde; it twadde dat by it reedriden in laachje wetter tusken
de izers en it iis ûntstiet, dêrsûnder soe it riden lang sa hurd net gean. De
fêste tastân fan wetter hat lykwols teminsten alve ferskillende iisfazes,
optredend by ferskillende drukken en temperatueren, elk mei har eigen
kristalstruktuer. It fazediagram fan wetter is tige yngewikkeld.

Der is ek in tastân wêrby't iis floeiber wetter en wetterdamp tagelyk foarkomme.
Dit hjit it tripelpunt fan wetter, dat optreedt by in bepaalde druk en
temperatuur (0,01 °C).

Op aarde bestiet der in wetteromrin wêrby't seewetter ferdampt, yn de atmosfear
kondinsearret en as delslach werom falt, wêrnei't rivieren en grûnwetter it wer
weromfiere nei de see. Seewetter wurdt ek wol sâltwetter neamd omdat der in soad
sâlten yn oplost binne. By it ferdampen fan seewetter bliuwe de sâlten efter yn
see, wêrtrocht't yn delslach gjin sâlt sit, dit wurdt swietwetter neamd. De
oergong tusken sâltwetter en swietwetter is net altiten like dúdlik (bygelyks yn
rivieren mei tijwurking), dizze minging fan swiet- en sâltwetter wurdt
brakwetter neamd.

Op de ierde komt ± 1.400.000×10³ km³ wetter foar. Hjirfan sit 97% as sâlt wetter
yn oseanen en seeën. De rest is ûnderferdield yn swiet en sâlt grûnwetter
(23.300×10³ km³), iis (24.000×10³ km³), oerflaktewater (marren en rivieren,
190×10³ km³) en wetterdamp yn de atmosfear (14×10³ km³). De ferhâldings
fariearje wat troch ferskate faktoaren, wêrûnder de klimaatferoaring.

In wettermolekúl is in gemyske ferbining fan twa wetterstofatomen en ien
soerstofatoom. De molekúlformule is H2O. In selden brûkte gemyske namme foar
wetter is diwetterstof(mon)okside.

It wettermolekúl is in dipoal: omdat de wetterstofatomen net symmetrysk lizze
ten opsichte fan it soerstofatoom is ien kant fan it wettermolekúl elektrysk
laden fergelike mei de oare kant. Yn oerienkomst mei de oktetregel hat it
soerstofatoom yn wetter syn elektroanen sa ferdield: twa kear twa elektroanen
foar de bining mei de twa wetterstofatomen, en twa kear in frij elektroanepear.
Troch de polariteit fan it wettermolekúl, lûke dizze molekulen elkoar dus sterk
oan, wat it ten opsichte fan oare stoffen lege raantpunt, hege kôkpunt en de
hege teiwarmte en ferdampingswarmte ferklearret. De polariteit fan wetter
ferklearret ek wêrom't sâlten (ioanen) en polêre stoffen (lykas sûker) sa goed
yn wetter oplosse.

Wettermolekulen kinne opsplitst wurde yn (soere) H+-ioanen en (basyske)
OH--ioanen. Dizze reaksje wurdt autoprotolyze neamd. Yn suver wetter by in
temperatuer fan 298 K binne de aktiviteiten fan beide ioanen 10-7 molêr. De
soergraad fan it wetter is dan pH=7.

Wetter kin ûnedele metalen oksidearje ûnder foarming fan wetterstofgas. By tige
ûnedele metalen lykas natrium en kalium ferrint dy reaksje hurd (mei
fjoerferskynsels), by minder ûnedele metalen lykas izer ferrint de
oksidaasjereaksje folle stadiger en lykmjittiger. De fergeliking fan dy reaksje
is:

Wetter hat syn grutste tichtheid (999,972 kg/m³) by in temperatuer fan ±
3,984 °C boppe it teipunt by standert atmosfearyske druk. Hjirtroch is de fêste
stof minder ticht as de floeistof en dêrom in útsûndering op oare stoffen: it is
de ienige stof wêrfan de fêste faze driuwt op de floeibere faze.

Wetter is fanút de Klassike Aldheid beskôge as ien fan de natuereleminten neist
ierde, fjoer en lucht.

Yn it kristendom en it joadendom nimt wetter in apart plak yn. Yn de tiid dat de
Bibel of dielen hjirfan skreaun waard, koenen misken net swimme. Swimme wie
gewoan net útfûn. Yn dy tiden, leinen de beskavingen fan it Alde Egypte en it
Keninkryk Israël yn of lâns drûge, woastyneftige gebieten. Sûnder foarrie wetter
wie men dêr doemd te stjeren. De inkele kearen dat it reinde wie it fakentiden
sa hurd dat grutte modderstreamen en oerstreamings ûntstienen.

Ien fan de mooglike eksegezes fan it ferhaal wêryn Jezus oer wetter rint, is dat
Hy, Jezus, libben noch dea freze en/of beide behearske.

Wyn as symboal foar God, fermingd mei wetter as symboal foar it (gewoane) libben
kin útlein wurde as de duale natoer fan Jezus, dy't yn it kristendom mins en God
is. Dizze betsjutting kin ek betrokken wurde yn it ferhaal wêryn't Jezus wetter
(it gewoane) feroaret yn wyn (it godlike).

Fierders wasket wetter by de doop de erfsûnde of de sûnden ôf. It hat hjirby in
reinigjend karakter. De doopte wurdt hjirmei sûndeleas werberne.

Rooms-katoliken kennen it wijwetter. Dit wetter is seinige troch in pryster en
kin yn de tsjerke brûkt wurde of meinomd wurde om thús te brûken. Men doopt dan
de fingers yn in fold wijwetterbakje, en makket in krústeken. It sprankeljen fan
dit wetter op de flier soe harren dy't yn it faaiefjoer sitte, ten goede komme.



https://fy.wikipedia.org/wiki/Frysl%C3%A2n

Fryslân is in provinsje fan Nederlân. De provinsje hat 647.239 ynwenners
(septimber 2012) en in oerflak fan 6198,64 km2, dêr't 2849,38 km2 fan wetter is.
Fryslân hat om-ende-by 350 km kust, krekt mear as de helte dêrfan op de fjouwer
waadeilannen. De provinsje hat âlve stêden en sân-en-tweintich gemeenten. De
provinsje is in part fan it Fryske wengebiet en om it krekte plak binnen dy
gruttere regio Fryslân oan te jaan wurdt de provinsje Fryslân ek wol
Westerlauwersk Fryslân neamd.

De Fryske fêstewâl wurdt yn it easten en it suden troch lân omsletten. Yn it
easten troch de provinsjes Grinslân en Drinte, en yn it suden troch Oerisel en
de Noardeastpolder. De Ofslútdyk ferbynt West-Fryslân yn Noard-Hollân mei de
Fryske fêstewâl by it plak Surch en is de skieding tusken de Iselmar en de
Waadsee. De Iselmar leit westlik/súdwestlik fan de Fryske fêstewâl en oan de
west- en noardkante leit de Waadsee. De fjouwer Waadeilannen dy't by de
provinsje hearre binne de natuerlike skieding tusken Waadsee en Noardsee.

It heechste punt fan de provinsje Fryslân is de 45 meter hege Fjoerboetsdún op
Flylân. Op de fêstewâl is de Boskberch by Appelskea mei 27 meter it heechste
punt, it djipste punt fan de provinsje is −2 meter.

Fryslân hat in ferskaat oan natuergesichten. De Fryske marren yn, benammen de
Súdwesthoeke, binne ferneamd. Yn de Stellingwerven by Appelskea binne grutte
heidefjilden en stodunen te sjen, lykas yn it Nasjonaal Park Drintsk-Fryske
Wâld. De boskgebieten lizze benammen yn it suden en easten fan de provinsje,
lykas de bosken yn de omkriten fan it Oranjewâld. De grutste natoerbehearders yn
de provinsje Fryslân binne: Steatsboskbehear, Natuermonuminten en It Fryske Gea.

Neffens de klimaatklassifikaasje fan Köppen leit Fryslân yn in sône mei in
Cfb-klimaat: In myld maritym seeklimaat (mei troch de ynfloed fan de Noardsee).
De trochsnee deitemperatuer yn july hinget om de 20°C. De trochsnee
deitemperatuer yn jannewaris is om-ende-by de 5°C. It tal sinne-oeren yn Fryslân
is 1.475 yn ’t jier. De trochsnee reinfal beslacht sa'n 767 mm yn 't jier. De
measte rein falt yn ‘e hjerst, yn de iere maitiid falt it minste reinwetter. Der
binne dagen mei in soad reinwetter, mar it measte falt del as storein of lichte
rein. By in stoarm kin de delslach sa grut wêze dat gemalen, pompen en
ôfwetteringsynstallaasjes fan it Wetterskip Fryslân ynset wurde. Sokke stoarmen
komme net faak foar. De klimaatgegevens hjirûnder binne fan it automatyske
KNMI-waarstasjon yn Ljouwert. Oare automatyske waarstasjons fan de KNMI yn de
provinsje Fryslân stean yn Starum, op Flylân, en op Skylge.

Tusken 400 en 200 foar Kristus setten de earste minsken har yn it gebiet nei
wenjen. De minsken wennen doe op terpen. Troch de Romeinen waarden de bewenners
op de terpen tusken Fly en Iems Frisii neamd. Nei it Grutte Folkeferfarren wie
Fryslân in heidensk gebiet dêr't de minsken noch hieltyd op terpen wennen. Om it
jier 700 hinne ferdigenet kening Redbad mei sukses it heidenske Fryslân tsjin de
kristlike Franken. Nei de dea fan Redbad folget stadichwei de oermastering fan
Fryslân troch de Franken. Mei de Franken komme yn de achtste iuw ferskate
missionarissen nei Fryslân dy't de Friezen kerstenje wolle. Ien fan de meast
ferneamde missionarissen wie Bonifatius, dy't yn 'e omkriten fan Dokkum stoarn
is.

Om it jier 1100 hinne begjint de tiid fan de Fryske frijheid. De Fryske frijheid
wie in útsûnderingsposysje fan Fryslân yn it feodale Jeropa fan de midsiuwen. Ut
dy tiid binne Fryske rjochtsteksten en oarkonden oerlevere dy't foar it grutste
part skreaun wienen yn it Aldfrysk. It konsept fan de Sân seelannen en de
Upstalbeam binne twa wichtige eleminten yn de Fryske frijheid. De Sân Seelannen
wienen de sân Fryske lannen dy't de Fryske frijheid dielden. De Upstalbeam wie
it plak dêr't ôffurdigen út de ferskate Fryske lannen benammen yn de 14e iuw
gearkamen om rjocht te sprekken en mienskiplike besluten te nimmen. De provinsje
Fryslân is ûntstien út trije fan de Sân seelannen. Yn 1498 einige de striid
tusken de Skieringers en Fetkeapers en it gebiet kaam ûnder Saksysk gesach. De
Saksen ferkochten it gebiet yn 1515 oan de Boergondjers.

Yn de tiid fan de Sân Feriene Nederlannen waard mei it Hearlikheid Fryslân de
grûnslach lein foar de lettere provinsje Fryslân. It Hearlikheid Fryslân hie
fjouwer goaën: Westergoa, Eastergoa, Sânwâlden en de Alve Stêden. Haadstêd en
bestjoerlik sintrum waard de stêd Ljouwert. Yn de jierren 1579-1795 wie it
Hearlikheid Fryslân feitlik in autonoom gebiet mei in eigen universiteit
(Universiteit fan Frjentsjer) en de Admiraliteit fan Fryslân. Yn de Frânske tiid
waard de hjoeddeiske provinsje Fryslân ûnderdiel fan it Keninkryk Hollân. Nei de
Frânske tiid waard Fryslân in provinsje fan it Keninkryk fan 'e Nederlannen, mar
ferlear syn autonome status dy't it wol hân hie yn de tiid fan de Republyk.

De provinsje Fryslân wurdt bestjoerd fan it Provinsjehûs yn Ljouwert út troch de
Provinsjale Steaten fan Fryslân en telt op it stuit 43 leden. It kolleezje fan
Deputearre Steaten is op it stuit seis man machtich, foarsitter hjirfan is de
Kommissaris fan de Keninginne, John Jorritsma. Sûnt 2011 bestiet it kolleezje
fan Fryslân út de partijen PvdA, CDA en FNP.

It tiidrek 1880-1900 lit in stadige befolkingsoanwaaks sjen. Troch de
lânboukrisis fan 1880 setten mear as 20.000 Fryske lânferhuzers nei de Feriene
Steaten ta.

Neffens ferwachting sil de provinsje yn 2025 sa likernôch 657.000 ynwenners
hawwe, dêrnei sil it ynwennertal nei alle wierskyn ôfnimme.

Sa likernôch de helte fan de ynwenners fan de provinsje Fryslân is kristlik. De
sifers binne fan it CBS fan 2003:

Fan âlds binne der alve stêden (de Fryske Alve Stêden) yn de provinsje Fryslân.
De measte fan dizze stêden lizze yn it westlik part fan Fryslân. By dizze stêden
del fynt ek de Alvestêdetocht plak.

Fryslân hat tsien beskerme stedsgesichten en 46 beskerme doarpsgesichten en in
beskerme gebiet.

Yn Fryslân wurdt it Westerlauwersk Frysk, it Nederlânsk en in ferskaat oan oare
taalfarianten sprutsen.

It Frysk fan de provinsje Fryslân wurdt ek wol Westerlauwersk Frysk neamd, om sa
it plak fan de Fryske taal tusken de oare Fryske talen (it Sealterfrysk en
Noardfrysk) dúdlik te meitsjen. Wat mear as de helte fan de Friezen yn de
provinsje Fryslân hat it Frysk as memmetaal, te witten 53,6% (2001). Dantumadiel
is de gemeente dêr’t de measte ynwenners it Frysk as memmetaal hawwe, te witten
83,3%. Yn Harns is dat it leechst (21,6%). Sa likernôch in fearnspart fan de
befolking kin 'frij aardich' Frysk skriuwe (12,1 persint goed).

It Nederlânsk is de twadde offisjele taal yn de provinsje Fryslân. Ferskate
media lykas de Ljouwerter Krante, it Frysk Deiblêd en GPTV brûke mear Nederlânsk
as Frysk. It Nederlânsk komt yn it ûnderwiis op it foarste plak, op trijetalige
skoallen is it neist it Frysk en Ingelsk de tredde taal. Yn de haadstêd Ljouwert
hie yn 1967 sa'n 28 persint fan de befolking it Nederlânsk as memmetaal, yn 1993
wie dat 46 persint.

It brûken fan de dialekten nimt yn de provinsje Fryslân sterk ôf. It
Oertsjongersk (Stellingwerfsk) waard yn 2011 troch 22 persint yn
Weststellingwerf en troch 11 persint fan de befolking yn Eaststellingwerf praat.
Yn It Bilt kin sa'n tritich persint fan de befolking Biltsk prate. In foarbyld
fan it ôfnimmen fan de dialekten is de delgong fan it Stedsk yn Ljouwert. Prate
yn 1967 noch 37 persint fan de Ljouwerters stedsk, yn 1993 wie dat tebekrûn oant
15 persint.

De provinsje Fryslân is foar in relatyf grut part agrarysk. Troch it agraryske
karakter is de provinsje mei troch de suvelyndustry bekend wurden. De
toeristyske sektor nimt ek in wichtich plak yn. Mei it Fryske Marreprojekt jout
de provinsje in stimulâns oan it wettersporttoerisme yn it súdwesten en midden
fan de provinsje. Foar de toeristyske sektor binne Fryske eilannen fan grut
belang. De tsjinstesektor kriget foaral syn beslach yn de gruttere plakken lykas
Ljouwert, It Hearrenfean en Drachten.

De beropsbefolking bestie yn 2009 út sa likernôch 300.000 minsken, dat wie doe
3,8 persint fan de Nederlânske beropsbefolking. Yn it jier 2006 wie it regionale
BYP per ynwenner, neffens keapkrêft, by 105,1 persint fan trochsnee fan de 27
EU-lannen. It BYP fan de provinsje besloech € 18,9 miljard yn 2008, sa'n 3,17%
it Nederlânske BYP.

Troch de provinsje hinne lizze fjouwer sneldiken: de A6, A7, A31 en A32. Yn de
provinsje binne njoggen akwadukten, foar in part binne se ûnderdiel fan it
Fryske Marrenprojekt.

Yn de provinsje Fryslân lizze fjouwer spoarlinen: Ljouwert-Harns,
Ljouwert-Starum, Ljouwert-Grins en Ljouwert-Swol. In mooglik takomstich spoar is
it spoar fan Grins nei It Hearrenfean.

De haven fan Harns is de wichtichste seehaven fan Fryslân. It Van Harinxmakanaal
en it Prinses Margrietkanaal binne de wichtichste kanalen foar de grutte
skipfeart. Nei de eilannen ta docht Rederij Doeksen de feartsjinst fan Harns nei
Flylân en Skylge. Rederij Eigen Feartsjinst Skylge fart allinnich út Harns nei
Skylge ta. De rederij Wagenborg fart fan Holwert nei It Amelân en fan
Lauwerseach nei Skiermûntseach.

Foar it loftferkear binne fan belang: It Fleanfjild Drachten mei in ferhurde
baan fan 950 meter en it Amelân Fleanfjild Ballum mei in gersbaan fan 998 meter.
De Fleanbasis Ljouwert hat twa ferhurde banen en wurdt foar de militêre
loftfeart brûkt. Op Flylân is oan de eastkant fan it eilân in lytse
helikopterhaven.

Yn 2010 hienen de ferskate Fryske musea sa likernôch 890.000 besikers. In
ferheging fan sân persint yn ferliking mei it jier 2009. Neffens
Museumfederaasje Fryslân krigen de neikommende museu mear as 40.000 besikers:
Natuermuseum It Amelân, Tresoar, Jopie Huisman Museum, Natoermuseum Fryslân,
Eise Eisinga Planetarium, Frysk Museum/ Fersetsmuseum Fryslân en Museum
Belvédère.

Op it literêre mêd wurde de measte romans dy't yn de provinsje ferskine yn it
Frysk skreaun. Ferneamde Fryske skriuwers út it ferline binne: Gysbert Japiks,
Joast Halbertsma, Piter Jelles Troelstra, Simke Kloosterman, Fedde Schurer, Rely
Jorritsma, Obe Postma en Rink van der Velde. Nei alle niisneamde skriuwers is in
literêre priis neamd.



https://fy.wikipedia.org/wiki/Fr%C3%A2nsk

It Frânsk (français) is tredde op 'e list fan oantal sprekkers op'e Romaanske
taallist, nei it Spaansk en Portegeesk, wurdt it Frânsk sprutsen troch meiinoar
270 miljoen minsken. Foar sa'n 80 miljoen minsken is Frânsk de memmetaal. De
boarne fan it Frânsk is it Latyn, mar der binne ek in soad Aldgrykske lienwurden
yn 'e taal. Histoarysk sjoen hat it Frânsk trije foarmen hân: it Aldfrânsk, it
Midfrânsk en it Nijfrânsk.

Fierwei de measte memmetaalsprekkers fan it Frânsk wenje yn Frankryk. Yn grutte
dielen fan Belgje, Lúksemboarch, Switserlân en yn it uterste noardwesten fan
Itaalje wurdt de taal troch memmetaalsprekkers sprutsen. De stedsteat Monako is
folslein Frânsktalich.

Neffens in ûndersyk dat útfierd is yn opdracht fan de Europeeske Kommisje, wurdt
it Frânsk troch 12% fan de ynwenners fan de Europeeske Uny as memmetaal praat
(2012). It Frânsk is dêrmei nei it Dútsk (16%), Ingelsk (13%) en Italjaansk
(13%) de fjirdgrutste Europeeske taal.

Mei it Ingelsk en Dútsk is Frânsk ien fan de wichtichste amts- en wurktalen fan
de Europeeske Uny. Dat leit ûnder oaren oan de posysje fan Frankryk as
oprjochtingslid en oan de sprieding fan de ynstituten fan de Europeeske Uny yn
Frânsktalige stêden lykas Brussel, Straasboarch en Lúksemboarch. Lykwols is it
Ingelsk as wurktaal fanselssprekkender wurden as wurktaal. Dêrtroch wurde der
hieltyd minder dokuminten direkt yn it Frânsk fêstlein.

Bûten Europa wenje yn de Kanadeeske provinsje Kebek in soad memmetaalsprekkers.
Sa'n 6 miljoen minsken, sa'n 80% fan de ynwenners, hawwe it Frânsk as memmetaal.
Yn de provinsjes Ontario, Alberta, Manitoba, Nij-Breunswyk en Nij-Skotlân wenje
noch mear Frânsketalige minderheden. Dêrtroch hat sa'n dik 20% fan de Kanadeeske
befolking it Frânsk as memmetaal. Yn de Feriene Steaten wenje Frânsktalige
minderheden yn Louisiana en Maine, mei-inoar inkelde tsientûzenen
memmetaalsprekkers.

Yn Afrika hat it Frânsk noch hieltyd in belangrike status as ferkears- en
hannelstaal. Yn in protte Afrikaanske lannen is it Frânsk de offisjele amtstaal
en spilet in belangrike rol yn bygelyks bestjoer, rjochtspraak en ûnderwiis. Sa
hat de Demokratyske Republyk Kongo wol mear as 200 talen, 4 ynterregionale talen
en it Frânsk as neutrale amtstaal dy't ek yn it ûnderwiis brûkt wurdt. Yn
fierwei de measte Frânstalige lannen yn Afrika is it Frânsk dus de twadde of
tredde taal. Der binne stêden lykas Abidjan (Ivoarkust) en Libreville (Gabon)
dêr't it Frânsk troch in mearderheid fan de befolking as memmetaal sprutsen
wurdt.

It Frânsk is in amts- of wurktaal by ferskate ynternasjonale organisaasjes (bgl.
de Europeeske Uny, Ynternasjonnale Olympyske Kommisje, Wrâld Hannel
Organisaasje, Noard-Atlantyske Ferdrachsorganisaasje, FIFA, Afrikaanske Uny,
ESA, Ynterpol ensfh.) en it is ien fan de seis offisjele talen fan de Feriene
Naasjes en syn organisaasjes.

Yn Galje wienen trije folken mei elk in eigen taal: De Kelten yn it midden
(troch de Romeinen Galjers neamd), de Aquitani yn it súdwesten en de Belgjers yn
it noarden. De Romanisearring fûn yn twa fasen plak. Mei it ûntstean fan de
Romeinske provinsje Gallia Narbonensis waard it Latyn yn Súd-Frankryk
yntroduseard. Fan 58 f. Kr. ôf ferovere Julius Caesar it noarden fan Galje yn de
Gallyske Kriech. Nei de ferovering folge de fersprieding fan it Latyn nei it
noarden.

De âldst oerlevere Frânske skriften komme út de 9e iuw. It âldste dokumint yn it
Frânsk is it Unthjit fan Straasboarch, dy't nei alle wierskyn ek troch it
gewoane folk begrepen wurde moast. Fan de 12e iuw ôf is der sprake fan in
literêre kultuer. De measte Frânske teksten fan foar de 14e iuw binne skreaun yn
de súdlike dialekten, it Oksitaansk as ek de Langue d'Oc. Yn it Edikt fan
Villers-Cotterêts, dat yn 1539 opsteld is, waard it Frânsk as ferplichte
bestjoerstaal ynsteld. Dat wurke yn it foardiel fan de Langue d'Oïl, de
noardlike fariant fan it Frânsk, want it noardlike Parys wie doe al sa'n tûzen
jier it nasjonale en sintrale bestjoerssintrum. Yn dy tiid waard, krekt as by
oare Europeeske nasjonale talen, in begjin makke mei it standardisearjen fan de
grammatika en it gearstallen fan wurdboeken.

Yn 1635 waard de Académie française oprjochte. Dêrmei krige de steat Frankryk it
foech oer it standardisearjen fan de Frânske taal. De 'Gouden Iuw' fan it Frânsk
wie de 17e iuw, benammen troch literêre wurken fan Corneille, Racine en Molière.
Yn de 18e iuw makke it Latyn yn wittenskiplike publikaasjes hieltyd mear romte
foar it Frânsk, wat geunstich wurke op de helderheid en krektens fan de taal.

De moderne Frânske stavering ûntstie, krekt as de Ingelske, gruttendiels oan 'e
ein fan de midsiuwen. Sûnt is de útspraak bot feroare, dat de skriuwwize komt
faak net mear oerien mei de sprektaal. Hja ferdútst wol de talige sitewaasje fan
de midsiuwen. Doe waarden alle einletters ek noch útsprutsen (filles waard
útsprutsen sa't it skreaun waard), de ai en de oi noch wienen noch wide twilûden
en de ou klonk mear as oow.



https://fy.wikipedia.org/wiki/Portegal

Portegal is in lân yn Súd-Jeropa. De haadstêd is Lissabon en de presidint fan de
republyk is sûnt 2011 Pedro Passos Coelho.

It totale oerflak fan Portegal is 92.391 km² grut. Mei Spanje hat it in lange
mienskiplike grins fan 1214 km en de kustline mei de Atlantyske Oseaan is 832
km. By Portegal hearre ek de eilannengroep de Azoaren en it eilân Madeira, mei
de eilannengroep fan de Ilhas Selvagens, allegearre lizzend yn de Atlantyske
Oseaan.

De wichtichste rivier is de Taach, dy't by de haadstêd Lisabon yn de Atlantyske
Oseaan útmunet en it lân midstroch snijt. Oare rivieren binne de Minho, dy't
foar in de part de grins foarmet mei Spanje yn it noarden, de Duoro, de
Guadiana, Mondego en de Sado. It grutste mar fan Portegal is de Alqueva, in
stowmar fan 250 km².

It heechste punt fan Portegal is de Ponta do Pico op de Azoaren, mei 2351 meter
hichte. Op de fêstewâl is it heechste punt de Serra da Estrela mei 1993 meter.

Dêrnjonken binne der twa autonome regio's (regiões autónomas): Açorerne og
Madeira.

De skiednis fan Portegal is dat fan in âld Jeropeesk lân, wêr't de oarsprong
tebek giet oant de iere Aldheid. It makke opgong ta in wrâldmacht yn de tiid fan
de ûntdekkingsreizen en hie oeral grutte koloanjes. It hichtpunt lei yn de 15e
en 16e iuw. Dêrnei ferlear Portegal in protte fan har macht, rykdom en status en
soe stadichoan yn in spiraal nei ûnderen telâne komme, mei as djiptepunten de
ferneatiging fan Lissabon tidens de ierdskodding fan 1755, de besetting troch
Napoleon yn 1807, en it ferlies fan de Brazyljaanske koloanje yn 1822.

In revolúsje yn 1910 makke in ein oan de monargy. Portegal waard in republyk,
wêr't nei korrupsjeperikelen en in grutte steatsskuld troch in militêre kûp in
diktatuer festige waard, dy't oant en mei 1974 duorje soe, doe't in linkse
militêre kûp demokratyske werfoarmingen trochfierde. It jier derop waarden de
lêste Afrikaanske koloanjes ûnôfhinklik.

De nasjonale feestdei is alle jierren op 5 oktober ta eare fan de oprjochting
fan de republyk yn 1910.

Portegal is sawol etnysk, taalkundich as religieus in homogeen lân. It
Portegeesk wurdt rûnom praat útsein it noarden dêr't it Mirandeesk, in fariant
fan it Asturysk, praten. Goed 97% fan de ynwenners neamt him Roomsk-Katolyk.

Yn 'e rin fan de histoarje binne in soad Portegezen nei oare lannen tein.
Brazylje, dat in kolony wie, is in lân dêr't no noch in soad Portegezen wenje en
dêr't fan âlds de Portegeeske taal praten wurdt. Frankryk hat ek grutte
Portegeeske mienskippen, dêr wenje der wol 600.000.

Mear as de helte fan de butenlanners wennet yn Lissabon, en in oar grut part yn
'e stêdsgebieten by de kust lâns. Op it plattelân wennet minder as 0,5 % fan de
bûtenlânske befolking.

Portegal is in stiftend lid fan de Noard-Atlantyske Ferdrachsorganisaasje
(1949). It lân is sûnt 1955 lid fan de Feriene Naasjes, sûnt 1976 fan de Rie fan
Jeropa en sûnt 1986 fan de Jeropeeske Uny.

BYP per persoan is $21.800 (2007). Gearstalling fan BYP per sektor is 8,2%
lânbou, 25,4% yndustry en 66,4% tsjinsten.

Yn 2008 wienen der 2.573.913 Portugeeske mannen fan tusken de 16-49 jier. Dêrfan
wienen 2.099.647 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 64.910.

Wichtichste havens binne Leixoes, Lissabon, Setubal en Sines. Lissabon hat it
grutste fleanfjild fan Portegal. De maksimum snelheid op de autodyk is 120 km/h.

Portegal hat (2006): 82.900 km ferhurde dyk. 2.786 km spoardyk. 210 km
farwetter.



https://fy.wikipedia.org/wiki/Japan

Japan is in lân yn East-Aazje. De haadstêd is Tokio en de keizer fan de
parlemintêre monargy is sûnt 1990 Akihito. It lân wurdt ek wolris "it lân fan 'e
opkommende sinne" neamd en is ferneamd om û.o. syn auto's en de Pokémonraazje.

Japan hat fjouwer grutte eilannen (Honsjû, Hokkaido, Kjûsjû en Sjikokû) en
likernôch fiifhûndert lytsere.

De grutte en lytse eilannen haw in bercheftich fulkanysk lânskip, wêrfan't 67
persint mei bosk begroeit is. It noarden hat in matich klimaat, yn it suden is
it subtropysk. Yn 'e moessontiid falt yn it súdeasten mear rein. Neist tyfoanen
binne grûnskoddings en fulkaanútbarstings in bedriging foar it lân. Yn 'e
stêdekloft fan Tokio wenje likernôch 35 miljoen minsken.

Al yn de 6e iuw f.Kr. hie Japan neffens de leginden in keizer. Keizer Ojin, dy't
om 400 libbe hat, is de earste keizer dêr't gegevens oer bekend binne. It hie de
keizer fan ferskillende lytsere lantsjes west. Nei in steatsgreep yn 645 folgje
de Taika-herfoarmings, wêrtroch Japan in steatsbestel neffens Sineesk foarbyld
krijt. It Boedisme is dan al it belangryskte leauwen yn Japan. Nei de delgong
fan de keizermacht yn de 12e iuw krijt de Adel de macht. De Shogun wurdt yn 1192
de machtichste man fan it lân. Yn de sechtjinde iuw kamen de earste Europeanen
yn Japan. De Europeanen brochten it Kristendom mei har mei. De kerstening fan de
Japanners wie foar de misjonarissen in boppeslach. Neffens dy misjonarissen
moasten der yn 1587 al 300.000 Japanners bekeard wêze ta it Kristendom. De
misjonarissen waarden troch de Japanske hearskers as in bedriging sjoen. Yn 1642
slút Japan him hielendal fan de bûtenwrâld ôf. Japanners mochten harren lân net
ferlitte, en mar in pear Aziatyske en Nederlânske keaplju mochten hannelje mei
Sina. De Amerikaanske float twong de Japanners yn 1854, 200 neidat Japan him fan
de bûtenwrâld ôfsletten hie, om it lân te modernisearjen. Dat late yn Japan ta
erchtinken oer de westerske lannen. Yn it lân sels wie der grutte ûnrêst en yn
1867 griep in revolusjonêre groep de macht. De Shogun waard yn in lytse
boargerkriich ferslein en de keizer krige syn macht werom. De nije oarde woe soe
hurd mooglik modernisearje, om wjerstân te bieden tsjin westerske lannen. It
keizerlik hôf kaam yn Tokio. Der kamen al gau ekonomyske en sosjale
herfoarmings. Yn 1893 krige Japan de Gregoariaanske kalinder. Yn 1899 waard
neffens Dútsk foarbyld in grûnwet skreaun.

Mei help fan Ingelsen, Frânsen en Dútsers waard in modern leger opboud. Japan
wûn de kriich tsjin Sina (1894-1895) en Ruslân (1904-1905). Dêrby waarden Korea
en Taiwan ferovere. Yn de tweintiger en tritiger jierren fan de tweintichste iuw
gong it net sa goed mei de ekonomy. Nasjonalisten kamen oan it bewâld en hienen
grûnstoffen nedich dy't se yn Japan net hienen. Yn 1931 feroveret Japan de
Sineenske regio Mantsjoerije. It waard in fazalsteat fan Japan en krige de namme
Mantsjoekwo. Yn 1937 falt Japan Sina oan en feroveret Peking noch yn datselde
jier. Dat is it begjin fan de Twadde Sineesk-Japanske Kriich (1937-1945). Yn
1938 foel Japan in gebiet binnen dat al troch de Sowjetuny kleemd wie, de
Sowjets stjoerden in leger en de Japanners waarden ferslein. In jier dêrnei wie
der wer in militêr konflikt tusken beide lannen. Diskear teach in Mongoalske
kavalery ienheid troch in gebiet dat troch de Sowjetuny en Japan kleemd waard.
Der Mongoalske kavalery woe syn hynders yn it gebiet weidzje litte. De Japanske
leger reage de Mongoalske kavalary fuort. In dei letter kaam it Mongoalske
folksleger manmachtich werom, en luts diskear net werom. Yn dizze fûle slach
besleat Josef Stalin om it Mongoalske folksleger te helpen. Yn it westen wie de
driging fan in Dútske ynfaazje yn Poalen, en Stalin woe foar syn oerlis mei
Hitler in foarbyld jaan. It Japanske leger waard troch de Russen ferslein en
tekene de neutraliteits-oerienkomst mei de Sowjetuny.

Yn septimber 1940 tekenen Japan, Nazi-Dútslân en Itaalje in ferdrach om inoar te
helpen by in mooglik oanfal. Vichy-Frankryk waard troch Japan en Nazi-Dútslân
twongen om Yndo-Sina ôf te stean. Op 7 desimber 1941 falt Japan de Amerikaanske
marinehaven Pear Harbor oan. Doe begûn de Twadde Wrâldkriich foar de Feriene
Steaten. Mei fûle faasje feroverje de Japanners grutte dielen fan Súdeast-Azië.
Birma, de Filipinen, Yndoneezje, Singapore, Hongkong, Maleizje en in stikmannich
eilannen yn de Pasifyske Oseaan waarden troch Japan ferovere. Yn 1944 waard de
Feriene Steaten sterker yn it Pasifyske gebiet. Dochs wie der fûl ferset fan de
Japanners. Yn 1945 foel de Sowjetuny Japan oan. Mei de atoombommen op Hiroshima
en Nagasaky, respektivelik 6 en 9 augustus, joech Japan him sûnder betingst oer.
Yn it tiidrek 1945-1951 waard Japan troch de alliearden (Amerikaanske troepen)
beset. Yn 1947 krige Japan in nije grûnwet. Mei it Fredesferdrach fan San
Francisco fan 1951 besloech it nije Japanske grûngebiet fjouwer grutte eilannen
Honsjû, Hokkaido, Kjûsjû en Sjikokû. Yn 1951/52 kaam der in ein oan de
besettingsmacht yn Japan. De alliearden woenen Japan as kapitalistyske bûnsmaat
hâlde tsjin de kommunistyske Sina, Noard-Korea en de Sowjetuny. Lykwols bleau
Japan nei de Twadde Wrâldkriich by elts konflikt passyf.

BYP per persoan is $33.500 (2007). Gearstalling fan BYP per sektor is 1,4%
lânbou, 26,5% yndustry en 72% tsjinsten.

Yn 2008 wennen der 127.288.416 minsken yn Japan. De befolkingstichtens is 337
ynwenners/km² (CIA World Factbook- webside july 2005). Mindertallen binne de
Ainû, Koreanen (sa'n 650.000) en Sinesen. In groep remigranten út Brazylje wurdt
ek as mindertal sjoen. Gastarbeiders komme fan de Filipinen, Yndia of oare
Súdeast-Aziatyske lannen. Sa'n 80% fan de befolking is én boeddhist én
sjintoïst. De trochsnee libbensferwachting is 82,5 jier, dat is nei Andorra de
heechste libbensferwachting op de wrâld. 90% fan de befolking rekkenet him ta de
middenstân.



https://fy.wikipedia.org/wiki/Fuotbal

Fuotbal is in balsport. It is in doelsport dêr't twa partoeren fan alve spilers
besykje om de bal yn it doel fan de tsjinstander te spyljen. Sy meie dêrby de
hannen en earms net brûke (de holle wol, it saneamde 'koppen'), sadat de bal
meast troch skoppen fan spiler ta spiler trochjûn wurdt, en ek sa yn it doel
spile wurdt. Foar it doel stiet de doelman, dy't om de bal bûten te hâlden wol
de hannen brûke mei. Fuotbal wurdt spile op in fjild fan likernôch 100 by 65
meter, mei de doelen oan de koarte siden. Der wurdt spile foar twaris 45
minuten.

Fuotbal is yn Nederlân yntrodusearre troch Pim Mulier. Yn 1879 seach Mulier by
de yn Britske sporten spesjalisearre saak de Gruyter yn Amsterdam in learen
rugbybal, dy't er fuort kocht. Yn datselde jier rjochte hy as 14-jierrige(!) de
earste fuotbalklub fan Nederlân op. De klub, Haarlemsche Football Club, HFC
bestiet noch altyd, tsjintwurdich mei it predikaat Keninklik, KHFC. Al yn de
begjinjierren wie HFC in grut sukses, mar klachten fan âlders oer it rûge rugby,
soargen der foar dat de klub oerskeakele op soccer, it hjoeddeiske fuotbal. Mei
troch Muliers ynfloed ûntstiene yn de regio en ek dêrbûten, nije fuotbalclubs
dy't al gauëftich yn kompetysjeferbân tsjin inoar spilen.

Al gaueftich kaam der ek ynternasjonale kompetysje. Yn 1930 waard it earste
wrâldkampioenskip hâlden. Sûnt 1960 wurde om de fjouwer jier de Europeeske
fuotbal kampioenskippen hâlden.



https://fy.wikipedia.org/wiki/Facebook

Facebook is in sosjaalnetwurkside. Sûnt maaie 2008 bestiet er in
Nederlânsktalige ferzje. Yn desimber 2008 groeide de site mei 600.000 nije
oanmeldingen deis. Yn april 2009 hie Facebook goed 200 miljoen aktive brûkers;
fiif moannen letter wienen dat 50 miljoen mear. Yn july 2010 betsjinne Facebook
al in heal miljard brûkers, sa'n 7% fan it oantal ierdbewenners.

Facebook bestiet sûnt 4 febrewaris 2004 (doe hjitte it noch "The facebook").
Mark Zuckerberg is de oprjochter en algemien direkteur. It haadkantoar is yn
Palo Alto, yn Kalifornje.

It bedriuw jilde ein 2011 sa'n 100 miljard dollar. Novimber 2011 waard bekend
dat it bedriuw dêr't belizzers hjit op binne, wierskynlik tusken april en juny
2012 gean soe, sûnder gebrûk te meitsjen fan tsjinsten fan sakebanken. Op 18
maaie 2012 gie Facebook yndie nei de beurs. De earste dei sleat it oandiel
fraksjoneel heger yn it plak fan de grutte stiging dy't ferwachte waard. De dei
dêrnei sakke de koers in stik ûnder de útjeftepriis, sadat de twifels oer de
wurdearring fan it bedriuw sterker waarden.

Yn novimber 2014 kaam troch de ynset fan inisjatyfnimmer Wim Benes, taalkundige
Hindrik Sijens fan 'e Fryske Akademy en in kloft frijwilligers de Fryske ferzje
fan Facebook ôf. Dêr waard doe al fjouwer jier oan wurke, mar yn augustus 2014
wie noch mar 15% fan 'e nedige teksten yn it Frysk oerset. Benes fûn dat der no
mar ris dien wurk makke wurde moast, en naam dêrom de foarstap om mei in groep
frijwilligers de Frysktalige ferzje te foltôgjen. Yn totaal leveren 450 minsken
der in bydrage oan. Meiwurker Daniël Hofstede soarge allinnich al foar de
fertaling fan sântûzen sinnen. Sijens hold tafersjoch oer de krektens fan 'e
oersettings. Fierders waarden de frijwilligers, dy't foar de lêste "spurt"
gearkommen wiene yn Kafee Van Buren, foar it stasjon oer, yn Ljouwert,
ûnderstipe troch Julian Muller fan Facebook, dy't yn 'e Ljouwerter Krante útlei
dat syn bedriuw soksoarte inisjativen mei gragens ferwolkomme, om't de lju op
Facebook ommers neat oars dogge as har eigen identiteit útdrukke, en dêr makket
har taal in wichtich diel fan út. Oant 28 novimber 2014 wie de Frysktalige
ferzje in ferburgen mooglikheid op Facebook, om't er ûnfolslein wie. Fan 29
novimber ôf is er lykwols foar eltsenien maklik te finen. Op dy datum makken der
al sa'n 8.000 minsken gebrûk fan.



https://fy.wikipedia.org/wiki/Elie_Wiesel

Elie Wiesel (folút: Eliezer Wiesel, Sighet (Roemeenje), 30 septimber 1928 - New
York (stêd), 2 july 2016) wie in yn Transsylvaanje berne Joadsk-Amerikaansk
skriuwer, heechlearaar, polityk aktivist en Nobelpriiswinner fan
Joadsk-Hongaarsk-Frânsk komôf. Syn wurken binne almeast skreaun yn it Frânsk,
mei in stikmannich yn it Ingelsk en ien yn it Jiddysk. Wiesel, dy't yn 'e Twadde
Wrâldoarloch de holokaust oerlibbe, brûkt syn boeken om syn persoanlike
ûnderfinings út dy perioade fan him ôf te skriuwen, lykas yn La Nuit, dat
basearre is op syn finzenskip yn 'e konsintraasjekampen Auschwitz, Buna/Monowitz
en Buchenwald. Oersetter Jacobus Knol hat frijwat fan Wiesel syn boeken fertaald
yn it Frysk, al binne net al syn oersettings ek útjûn.

Wiesel waard berne yn it Transsylvaanske Sighet (hjoeddeiske namme: Sighetu
Marmației), yn it distrikt Maramureş, yn 'e Roemeenske Karpaten, as de soan fan
Shlomo Wiesel en Sarah Feig, dat chassidyske Hongaarske joaden wiene. Syn heit,
dy't him in sterk humanistysk tinte libbensfisy bybrocht, wie winkelman, en syn
mem, dy't him yn it joadske leauwe grutbrocht, wie húsfrou. Wiesel hie trije
susters: twa dy't âlder as him wiene, Hilda en Beatrice, en ien jongeren,
Tzipora. Yn 'e hûs sprieken de Wiesels meast Jiddysk, mar ek wol Dútsk,
Hongaarsk en Roemeensk, en yn 'e winkel waard ek wol Oekraynsk, Roeteensk en
Russysk brûkt, wylst de bern oantrune waarden om Hebriuwsk te learen, dat hja de
Torah lêze koene. Sadwaande groeide Wiesel meartalich op.

Sighet lei yn it diel fan Transsylvaanje dat Roemeenje yn 1940 ûnder druk fan
nazy-Dútslân ôfstean moast oan Hongarije, dat doe't yn 1944 de Hongaarske joaden
nei de konsintraasjekampen deportearre waarden, trof dat lot ek Wiesel syn
húshâlding. Wiesel syn mem en syn suske Tzipora waarden fermoarde yn
Auschwitz-Birkenau, wylst hysels en syn heit nei it subkamp Buna fan it
oanswettende wurkkamp Auschwitz III Monowitz ta stjoerd waarden, dêr't se ûnder
abominabele omstannichheden twangarbeid ferrjochtsje moasten. Dêr waard ek syn
finzenenûmer, "A-7713", him op 'e earm tatoeëarre. Begjin jannewaris 1945, doe't
it Reade Leger almar neieroan kaam, waarden de finzenen út dat kamp twongen om
nei it westliker leine konsintraasjekamp Buchenwald te marsjearjen. Wiesel syn
heit beswiek dêr oan 'e mishanneling troch sawol bewekkers as mei-finzenen wylst
er al litte oan dysentery, ûnderfieding en útputting, in pear wiken foar't it
kamp op 11 april befrijd waard troch it Amerikaanske Leger.

Nei de Twadde Wrâldoarloch kaam Wiesel in hoartsje yn in Frânsk weeshûs telâne,
dêr't er wûnder boppe wûnder weriene waard mei syn susters Hilda en Beatrice,
dy't de oarloch krekt as him oerlibbe hiene. Neitiid ûnderhold er him troch
Hebriuwsk te ûnderwizen en as koardirigint. Letter fûn er wurk as sjoernalist by
de Frânske krante L'Arche. Hy skreau ek foar oare Frânske en Israelyske
deiblêden en foar it Jiddysktalige Tsien in Kamf. Yn 1948 rekke er, yn 'e
hoedanichheid fan oersetter nei it Jiddysk, belutsen by de terroristyske
organisaasje Irgun, dy't stribbe nei de fêstiging fan in Joadske steat. In jier
letter reizge er nei Israel ta as korrespondint foar L'Arche. Dêr waard er nei
ferrin fan tiid oannommen troch de Israelyske krante Yedioth Ahronoth, as
korrespondint yn Parys.

Nei de oarloch wegere Wiesel mear as tsien jier lang en praat oer syn
ûnderfinings yn 'e konsintraasjekampen. Uteinlik wie it de Frânske winner fan 'e
Nobelpriis foar de Literatuer François Mauriac, mei wa't er yn 1952 befreone
rekke, dy't him oerhelle om syn ferhaal op te skriuwen. Dat resultearre yn 1956
yn syn earste, Jiddysktalige, autobiografyske boek Un di Velt Hot Geshvign ("En
de Wrâld Swei"), dat publisearre waard yn it Argentynske Buenos Aires. Neitiid
werskreau Wiesel dat ta in koartere ferzje yn it Frânsk, ûnder de titel La Nuit
(De Nacht), dy't yn 1958 útkaam. Sels mei de stipe fan Mauriac hie Wiesel noch
muoite om dêr in útjouwer foar te finen, en it boek ferkocht yn 't earstoan min.
Pas nei't de Ingelske oersetting Night yn 1960 op 'e merk kommen wie, en de
media nei oanlieding dêrfan oandacht oan him skonken, begûnen syn boeken better
de ferkeapjen. Hjoed de dei is La Nuit oerset nei mear as 30 talen, en om 1997
hinne waarden der allinne yn 'e Feriene Steaten al 300.000 eksimplaren jiers fan
ferkocht.

Yn 1955 sette Wiesel him nei wenjen yn 'e stêd New York en naam er de
Amerikaanske nasjonaliteit oan. Neitiid skreau er mear as fjirtich boeken, mei
dêrûnder sawol fiksje as non-fiksje, wêrfoar't er withoefolle literatuerprizen
wûn. Wiesel syn wurken wurde beskôge as guon fan 'e wichtichsten yn it sjenre
fan 'e holokaustliteratuer. Njonken La Nuit moat dêrfan op dit plak benammen syn
twadielige autobiografy neamd wurde: Tous les Fleuves Vont à la Mer (Alle
Rivieren Rinne nei See), dat syn libben oant 1969 beskriuwt, en Et la Mer N'Est
Pas Remplie (Mar de See Rekket Nea Net Fol), dat syn libben fan 1969 oant 1996
beslacht.

Oan Wiesel waard yn 1986 de Nobelpriis foar de Frede takend, fanwegen syn
aktivisme tsjin geweld, ûnderdrukking en rasisme. Fierder hat er ek de Goudene
Medalje fan it Amerikaanske Kongres krigen, de Presidinsjele Frijheidsmedalje en
it grutkrús fan it Frânske Légion d'Honneur. Mei syn frou Marion rjochte Wiesel
de Elie Wiesel Foundation for Humanity ("Elie Wiesel Stifting foar de
Minsklikheid") op. Hy tsjinne fan 1978 oant 1986 as foarsitter fan 'e
Presidinsjele Holokaustkommisje en joech yn dy hoedanichheid de oantrún ta de
oprjochting fan it United States Holocaust Memorial Museum (it Amerikaansk
Museum ta Oantins oan de Holokaust), yn 'e Amerikaanske haadstêd Washington,
D.C.

As polityk aktivist fan in beskaat kaliber hat Wiesel him ynset foar û.m. de
steat Israel; it lot fan 'e Joaden yn 'e Sovjet-Uny en de Falasja's yn Etioopje;
de striid tsjin 'e apartheid yn Súd-Afrika; de slachtoffers fan 'e Smoarge
Oarloch yn Argentynje; it lot fan 'e Miskito-Yndianen fan Nikaragua, de
slachtoffers fan genoside yn 'e Bosnyske Oarloch; de Koerdyske kwestje; en de
slachtoffers fan 'e genoside yn Darfoer. Lykwols loek er him werom as foarsitter
fan 'e Ynternasjonale Konferinsje oangeande de Holokaust en Genoside, en besocht
dy gearkomste te annulearjen, om't Israel der beswier tsjin hie dat dêr ek de
Armeenske Genoside behannele wurde soe. Mar yn 2007 liet de Elie Wiesel
Foundation for Humanity in brief útgean, ûndertekene troch Wiesel sels en 52
oare Nobelpriiswinners, dêr't de ûntkenning fan 'e Armeenske holokaust yn
feroardiele waard, en Wiesel hat by ûnderskate gelegenheden it behimmeljen fan
dy misdie troch it Turkske regear (dat beweart dat it in oarloch wie wêryn't fan
wjerskanten wandieden begien waarden) "in dûbele moardpartij" neamd.

Op 1 febrewaris 2007 waard Wiesel yn in hotel yn San Francisco oanfallen troch
de 22-jierrige holokaustûntkenner Eric Hunt. Wiesel bleau ûnskeind, en Hunt
moast it hotel ûntflechtsje sûnder wat bedijd te hawwen. Neitiid waard er oppakt
en feroardiele ta in selstraf. Letter datselde jiers waard Wiesel nei't it skynt
it kandidaatskip fan 'e partij Kadima foar it presidintskip fan Israel oanbean
(wêrmei't er presidint wurde kinnen hie, want Kadima wûn dy ferkiezings), mar
Wiesel toande net folle belangstelling. Yn 2008 ferlearen Wiesel en syn frou
frijwol harren hiele fermogen, en ferlear de Elie Wiesel Foundation for Humanity
suver alle likwide middels, troch tadwaan fan 'e oplichter Bernard Madoff, in
man dy't Wiesel letter betitele as "in psychopaat".

Elie Wiesel kaam op 2 july 2016 yn syn wente yn 'e Newyorkske borough Manhattan
te ferstjerren yn 'e âlderdom fan 87 jier.



https://fy.wikipedia.org/wiki/Austraalje_(l%C3%A2n)

Austraalje (Ingelsk: Australia), offisjeel it Mienebêst Austraalje (Commonwealth
of Australia), is in lân dat it hiele kontinint Austraalje beslacht, mei dêropta
noch in grut tal oer it algemien lytse eilannen yn 'e seeën deromhinne. It is
fierwei it grutste lân fan it wrâlddiel Oseaanje, sawol kwa lânmassa as wat
ynwennertal oanbelanget. Neffens in skatting út 2014 hie Austraalje doe in
befolking fan goed 23,5 miljoen minsken. Foar't it yn 1901 ûnôfhinklik waard,
bestie Austraalje út in seistal ûnderskate Britske koloanjes. Tsjintwurdich is
it in heech ûntwikkele lân dat ien fan 'e wichtichste dielen fan 'e
Angelsaksyske wrâld foarmet. It hat de demokratyske steatsfoarm fan in federale
parlemintêre konstitúsjonele monargy, mei de Britske keninginne Elizabeth II oan
it haad.

Iere Nederlânske ûntdekkingsreizgers neamden de ûnbekende lânmassa dy't se
besuden Nederlânsk-Ynje oantroffen fan Nij-Hollân (en de lytsere eilannen
eastlik derfan Nij-Seelân), mar de Britten, dy't it kontinint úteinlik
kolonisearren, feroaren de namme yn Australia, nei it Latynske Terra Australis,
dat "Súdlân" betsjut. Tsjintwurdich wurdt Australia yn it Ingelsk yn ynformele
fermiddens ek wol ôfkoarte ta Oz, wylst de ynwenners de (by)namme fan Aussies
drage. In oare ynformele namme, dy't ek yn it bûtenlân gâns bekendheid krigen
hat, is Downunder, wat safolle betsjut as "Underdel", en dêrmei dus ek wer
ferwiist nei it Súdlân.

Austraalje is mei in oerflak fan 7.692.024 km², dat foar 99% út lân bestiet, de
op fiif nei grutste steat fan 'e wrâld, en teffens it lytste kontinint fan 'e
wrâld. It wurdt oan alle kanten omjûn troch see. Yn it westen en noardwesten
wurdt it begrinzge troch de Yndyske Oseaan, en yn it suden en súdwesten troch de
Grutte Australyske Bocht, dy't neffens Australyske definysjes ta de Súdlike
Oseaan heart, mar troch de Ynternasjonale Hydrografyske Organisaasje ta de
Yndyske Oseaan rekkene wurdt. Yn it easten en súdeasten leit de Tasmansee en yn
it noardeasten de Koraalsee, dy't beide ta de Stille Oseaan hearre. Yn it
noarden wurdt it lân beswette troch de Timorsee, de Arafuerasee en de Golf fan
Carpentaria. Yn it uterste noardeasten foarmet de 150 km brede Torresstrjitte,
tusken Austraalje en it eilân Nij-Guineä, de ferbining tusken de Koraalsee en de
Arafuerasee, en dêrmei tusken de Stille en de Yndyske Oseaan.

Austraalje hat sadwaande gjin lângrinzen mei syn buorlannen, mar inkeld
seegrinzen. Oare kant de Tasmansee, yn it súdeasten, leit Nij-Seelân; oarekant
de Koraalsee lizze it Frânske gebietsdiel Nij-Kaledoanje en de steaten Fanûatû,
de Salomonseilannen en Papoea Nij-Guineä. Oarekant de Arafuerasee en de Timorsee
leit Yndoneezje, en oarekant de Timorsee leit ek East-Timor. Austraalje omfiemet
ek in grut tal eilannen, wêrfan't Tasmaanje, foar de súdeastkust, fierwei it
grutste is. Guon eilannen lizze yn arsjipels of op harsels isolearre yn 'e
Tasmansee, de Koraalsee, de Torresstrjitte, de Timorsee, de Yndyske Oseaan en de
Súdlike Oseaan. In protte fan dy eilannen binne ûnbewenne. Fierdersoan makket
Austraalje oanspraak op in diel fan Antarktika, al wurdt dy oanspraak mar troch
fjouwer oare lannen erkend.

Austraalje bestiet foar likernôch 70% út woastinen en woastinige steppen, dy't
benammen yn it súdwesten en de hast ûnbewenne midden fan it kontinint
oerhearskje: de Simpsonwoastyn, de Gibsonwoastyn, de Grutte Sânwoastyn, de
Grutte Fiktoariawoastyn en de Nullarborflakte. Midden yn 'e woastyn riizje de
ferneamde rotsformaasjes fan Uluru (Ayers Rock) en Kata Tjuta (The Olgas) op,
dy't hillich binne foar de Aborizjinals en har ûntjûn hawwe ta toeristyske
trekpleisters.

De noardlikste regio's, de Kimberley, Arnhimlân en it Kaap Yorkskiereilân, lizze
yn 'e tropen en binne foar in diel oerdutsen mei tropysk reinwâld en in gerzich
savannelânskip, dat by de kust oergiet yn mangrovemoerassen. Tasmaanje, yn it
uterste súdeasten, hat krekt in moderearre klimaat en is begroeid mei útstrutsen
tuskenbeiden reinwâlden.

Lykop rinnend mei de eastkust leit oer in lingte fan 3000 km it Grutte
Skiedingsberchtme, dat yn it súdeasten de hichte fan in heechberchtme berikt mei
as heechste punt de Mount Kosciuszko (2.229 m). Frijwol alle wichtige rivieren
streame yn it súdeasten fan it kontinint, en de grutsten dêrfan binne de Darling
en de Murray. De kusten fan Austraalje besteane foar in grut part út sânstrannen
dy't ideaal binne foar toeristyske ferdivedaasje. Foar de noardeastlike kust
strekt him oer in ôfstân fan 2000 km it op plakken 80 km brede Grutte
Barriêrerif út, dat it grutste koraalrif fan 'e wrâld is en de iennichste
libbene struktuer op 'e ierde dy't út 'e romte wei waarnommen wurde kin.

It klimaat fan Austraalje ferskilt sterk per regio. Yn it noarden hearsket in
tropysk klimaat, wylst it westen en de midden fan it kontinint in woastynklimaat
hawwe. De súdwestkust, de krite om Perth hinne, hat in Mediterraan klimaat. Yn
grutte parten fan it súdeasten, Tasmaanje ynbegrepen, hearsket dan wer in
seeklimaat. De noardlike dielen fan Austraalje hawwe yn it simmerhealjier (tink
derom, dan is it dus winter op it noardlik healrûn) te krijen mei de
moessonreinen en soms ek mei tropyske sykloanen.

Austraalje is ferneamd om syn unike floara en fauna; likernôch 85% fan alle
bloeiende planten, 84% fan alle sûchdieren, 89% fan alle fisksoarten dy't deun
by de kust libje en mear as 45% fan alle fûgelsoarten fan it lân kamen
oarspronklik nearne oars op 'e wrâld foar. It meast yn it each "springend" binne
dêrby de bûdeldieren, want wa't fan "Austraalje" seit, seit ek fan "kangaroe".
Oare bekende bûdeldieren binne de wallaby, de koäla, de wombat, de numbat en de
Tasmaanske duvel. It grutste bûdeldier fan Tasmaanje, de Tasmaanske bûdelwolf,
is lykwols om 'e midden fan 'e tweintichste iuw hinne útstoarn. Oare ikoanyske
bisten dy't ferienselvige wurde kinne mei Austraalje, binne de emoe, in grutte
flechtleaze rinfûgel; de kakketoe, in famylje fan lûdroftige pappegaaiesoarten;
it fûgelbekdier, ien fan 'e mar in pear sûchdieren yn 'e wrâld dy't aaien lizze;
de foar minsken tige gefaarlike seekrokkedil (salty); de brumby, it ferwyldere
hynder fan Austraalje; en de dingo, in wylde hûneftige dy't sa'n 3.000 jier lyn
mei minsklike help yn Austraalje oankaam. Austraalje hat ek mear reptilesoarten
as lykfol hokker oar lân: 755.

Men giet der ornaris fanút dat it Australyske kontinint tusken 48.000 en 42.000
jier lyn foar it earst bewenne rekke troch minsken, al geane oare skattingen út
fan 60.000 jier lyn. Hoe dan ek, de ierste bewenners, dat de foarâlden fan 'e
hjoeddeistige Aborizjinals wiene, weagen nei alle gedachten de oerstek mei
boatsjes, út 'e Yndyske Arsjipel wei, of mooglik kamen se oer de doetiidske
lânbrêge, yn 'e Torresstrjitte. Ienris yn Austraalje ferspraten se har oer it
hiele kontinint, wêrby't se in tradysjonele libbenswize as jagers-sammelders
en/of fiskers fêstigen.

Yn it jier 150 waard der foar it earst oer Austraalje skreaun troch de Alde
Griken. Hja wiene de earsten dy't it kontinint de namme fan "Súdlân" joegen. Net
dat sy ea sels mar yn 'e buert fan Austraalje kamen; it wie harren mear in
filosofysk gegeven: om't de wrâld doedestiden sjoen waard as in platte skiif,
moast der wol in grutte lânmassa yn it suden bestean ta kompinsaasje fan al it
lân yn it noarden, sadat de skiif yn lykwicht bleau. Dat der ek wier-wier in
"Súdlân" bestie, wie poer tafal, en hie mei de "wittenskiplike" ûnderbouwing fan
'e teory út 'e Aldheid alhielendal neat fan dwaan. Likegoed waard troch de teory
fan 'e Alde Griken in protte belangstelling foar "it Unbekende Súdlân" wekke.

De earste dokumintearre waarnimming fan it Australyske fêstelân troch in
Jeropeaan fûn plak yn 1606, doe't de Nederlânske skipper Willem Jansz. it Kaap
Yorkskiereilân ûntdiek en der op 26 febrewaris fan dat jier oan lân gie by it
tsjintwurdige Weipa, oan 'e kust fan 'e Golf fan Carpentaria. Uteinlik brochten
ferskate Nederlânske ûntdekkingsreizgers de hiele noard- en westkust fan
Austraalje yn kaart, wylst Abel Tasman yn 1642 de east- en súdeastkust ferkende.
Yn 1770 sylde de ferneamde Britske ûntdekkingsreizger James Cook by de eastkust
lâns, naam dy yn besit út namme fan 'e Britske Kroan en neamde it gebiet
Nij-Súd-Wales.

Mei it ferlies fan 'e koloanjes yn Noard-Amearika troch de ûnôfhinklikens fan 'e
Feriene Steaten, yn 1783, siet Grut-Brittanje om in nij plak ferlegen om
feroardiele misdiedigers hinne te deportearjen. De kar foel op Nij-Súd-Wales, en
op 26 jannewaris 1788 waard dêr de earste strafkoloanje stifte, by Botany Bay,
fuort besuden it hjoeddeistige Sydney. (Sadwaande wurdt de nasjonale feestdei
fan Austraalje, Australia Day, noch altyd op 26 jannewaris fierd.) Fanút Botany
Bay waarden al rillegau oare koloanjes stifte, dy't ien foar ien bestjoerlik fan
Nij-Súd-Wales losmakke waarden. Dat begûn yn 1825, doe't Van Diemenslân (it
lettere Tasmaanje) in aparte koloanje waard, folge troch Súd-Austraalje yn 1836,
Nij-Seelân yn 1841, Fiktoaria yn 1851 en Queenslân yn 1859. West-Austraalje
hearde nea ta Nij-Súd-Wales, mar waard yn 1828 troch de Britten kolonisearre as
in aparte koloanje. Allinnich Súd-Austraalje wie nea in strafkoloanje. De
deportaasje fan feroardielden hold úteinlik op nei't men dat systeem yn
Grut-Brittanje yn 1853 ôfskaft hie; it lêste finzenetransport arrivearre yn 1848
yn Nij-Súd-Wales.

Underwilens wie de kolonisaasje fan it kontinint troch frije kolonisten al
úteinset, en om 1850 hinne, doe't der op ferskillende plakken goud fûn waard en
der in slimmen goudkoarts útbriek, naam dat in grutte flecht. Oarspronklik hie
Austraalje bewenne west troch 750.000 oant 1 miljoen Aborizjinals, mar dy
belunen fan dy tiid ôf fluch yn oantal, fral troch de besmetlike sykten dy't de
Jeropeänen meibrochten en dêr't sy gjin ferwar tsjin hiene. Lykwols waard der ek
geweld brûkt om harren har lân te ûntnaderjen, en fral yn súdeastlik Queenslân
gie it bytiden fan beide kanten wreed om en ta. Oer it algemien wiene de
Aborizjinals lykwols de frijwol warleaze slachtoffers fan wat wol omskreaun is
as in útrûgingsoarloch. Nearne wie dat dúdliker en iepentliker it gefal as op
Tasmaanje, dêr't tusken 1828 en 1832 de Swarte Oarloch plakfûn, in skoalfoarbyld
fan genoside, wêrby't de Britske kolonisten de lânseigen befolking frijwol
útrûgen, oant der noch mar sa'n 250 oer wiene, dy't tsjin 1900 útstoaren. Yn 'e
tweintichste iuw wiene de Aborizjinals noch lange tiid it slachtoffer fan 'e
assimilaasjepolityk fan it Australyske regear, wêrby't harren bgl. fan
oerheidswegen harren bern ôfpakt waarden, sadat dy't yn blanke gesinnen (of
faker ûnder blank tafersjoch yn opfanghuzen) grutbrocht wurde koene, fier fuort
fan 'e ferdjerlike ynfloed fan harren âldelju.

Per 1 jannewaris 1901 waarden Tasmaanje en de fiif ûnderskate Britske koloanjes
op it Australyske fêstelân gearfoege ta it Mienebêst Austraalje, dat doe in
selsstannich dominion binnen it Britske Ryk waard. It is ynteressant om op te
merken dat West-Austraalje, dat troch ûnbidige woastinen skaat waard fan 'e oare
Britske koloanjes op it kontinint, en dat him dêr sadwaande wakker los fan
seach, net belutsen wie by de earste besprekkings oer de foarming fan in
Australyske federaasje, wylst Nij-Seelân dêr krekt wol yn behelle wie. Uteinlik,
lykwols, bleau Nij-Seelân apart, wylst West-Austraalje by in referindum just
foar tatreding ta de federaasje stimde. Hoewol't de foarming fan it mienebêst,
yn 1901, beskôge wurdt as it ûnôfhinklik wurden fan Austraalje, hold it Britske
regear noch lange tiid grutte macht yn Austraalje, en wie it bgl. ferantwurdlik
foar bûtenlânske saken, definsje en ynternasjonale skipfeart. Dêr kaam pas in
ein oan troch it Statút fan Westminster, fan 1934, dat troch Austraalje yn 1942
ratifisearre waard (mar mei weromwurkjende krêft al fanôf 1939 jildich makke
waard). De stêd Melbourne wie yn 't earstoan de haadstêd fan Austraalje, oant yn
1913 Canberra as sadanich útroppen wie, mar it federale regear bleau noch oant
1927 yn Melbourne, oant it nijboude Canberra reekommen wie.

Yn 'e Earste Wrâldoarloch focht Austraalje as ûnderdiel fan it Britske Ryk oan
'e kant fan 'e Alliëarden mei, û.m. oan it Westfront en op it Turkske skiereilân
Gallipoli. Fan likernôch 416.000 Australiërs dy't útstjoerd waarden, sneuvelen
sa'n 60.000, wylst nochris 152.000 ferwûne rekken. In protte Australiërs
beskôgje de nederlaach fan it ANZAC (Australia and New Zealand Army Corps) op
Gallipoli as de berte fan harren naasje. Under de Twadde Wrâldoarloch fochten
Australyske troepen op 'e nij oan 'e kant fan 'e Alliëarden mei, û.m. yn
Noard-Afrika, hoewol't se fan 1942 ôf fral yn it gebiet fan 'e Stille Súdsee, yn
'e striid tsjin 'e Japanners, ynset waarden. De Britske nederlagen yn Hongkong,
Malakka en Singapoer yn dat jier, en teffens it Japanske bombardemint fan
Darwin, oan 'e Australyske noardkust, en de reële driging fan in Japanske
ynfaazje, kamen foar Austraalje as in bysûnder ûnoangename ferrassing, en fan
gefolgen rjochte it lân him fan dy tiid ôf mear op 'e Feriene Steaten as de nije
beskermhear. Mei de Amerikanen en de Nijseelanners wiene de Australiërs fan
ûnmisber belang foar de úteinlike oerwinning op Japan, wêrby't fral de
ûnmeilydsume oarlochfiering tusken de Japanners en de Australiërs yn it oerwâld
fan Papoea en Nij-Guineä oer it helske Kokoda Track neamd wurde moat. Nei de
oarloch waard it bûnsgenoatskip tusken Austraalje, Nij-Seelân en de Feriene
Steaten yn 1951 formalisearre yn it ANZUS-Pakt (de ôfkoarting stiet foar
Australia, New Zealand, United States).

Sûnt de Twadde Wrâldoarloch is de befolking fan Austraalje sterk oanwoeksen, mei
om't men yn 'e earste nei-oarlochske jierren de ymmigraasje út Jeropa wei sterk
oanmoedige. Nei't yn 'e 1970-er jierren de rasistyske ymmigraasjewetten oanpast
wiene, kaam ek in tafloed fan lânferhuzers út Sina, Súd-Aazje en Súdeast-Aazje
op gong. Fan gefolgen binne demografy, kultuer en selsbyld fan Austraalje
feroare fan dy fan in blank lân yn dy fan in multy-kulturele maatskippij. De
lêste heale iuw is der hieltyd wer rebûlje ûntstien oer de fraach oft Austraalje
ek net de alderlêste bannen mei Grut-Brittanje trochsnije moat troch in republyk
te wurden. Yn 1999 waard dat by in folksriedplachting noch yn eltse dielsteat
troch mear as 55% fan 'e befolking ôfwiisd. Lykwols is fyftjin jier letter it
tinken dat it der foar 2040 wierskynlik dochs fan komme sil.

Austraalje is demokratyske steat yn 'e foarm fan in parlemintêre konstitúsjonele
monargy. Oan it haad stiet de Britske soeverein, op 't heden keninginne
Elizabeth II, dy't inkeld in seremoniële rol hat en yn Austraalje
fertsjintwurdige wurdt troch har ûnderkeningen: op federaal nivo de
gûverneur-generaal en yn 'e ûnderskate steaten troch de gûverneurs. Austraalje
ken in skieding fan machten, en it federale regear bestiet dan ek út trije
tûken:

Yn 'e Australyske polityk binne der twa grutte groepen (sawol op federaal as op
steatsnivo): de loftse Australyske Arbeiderspartij en de rjochtse Koälysje, wat
in formeel gearwurkingsferbân is fan 'e grutte Liberale Partij fan Austraalje en
de lytsere Nasjonale Partij fan Austraalje. Dit twapartijestelsel wurdt yn stân
holden troch it kiesdistriktesysteem, krekt sa't it dat ek docht yn lannen as
Grut-Brittanje en de Feriene Steaten. It is ûnôfhinkliken en ferskate lytsere
partijen slagge om leden keazen te krijen yn almeast de hegerhuzen fan it
federale en ferskate Australyske steatsparleminten. Binnen Austraalje wurde de
steaten Queenslân en West-Austraalje en it Noardlik Territoarium beskôge as yn
mearderheid konservatyf, wylst Fiktoaria, Súd-Austraalje, Tasmaanje en it
Australysk Haadstedsk Territoarium fierhinne progressyf binne; de steat
Nij-Súd-Wales hâldt de midden tusken dy beide kampen.

Austraalje is ynternasjonaal troch syn Angelsaksyske grûnslach nau ferbûn mei
Nij-Seelân, it Feriene Keninkryk en de Feriene Steaten. Austraalje hat op it mêd
fan ekonomy, wittenskip en feiligens ferskillende ferdraggen en
gearwurkingsferbannen mei dy lannen. Tusken 1971 en 1974 hie Austraalje mei
Nij-Seelân en it Feriene Keninkryk in militêr bûn ûnder de namme ANZUK. Mei
Nij-Seelân en de Feriene Steaten hat Austraalje sûnt 1951 it militêre bûn ANZUS,
foar de feiligens yn it Pasifyske gebiet. Dêrneist is Austraalje in wichtige
militêre partner fan de Feriene Steaten bûten NAFO-ferbân. By militêre
operaasjes fan bygelyks de Feriene Steaten yn Irak en fan de NAFO yn Afganistan
wienen beide kearen ek Australyske troepen fertsjintwurdige. Sûnt 1971 is
Austraalje ûnderdiel fan de Five Power Defence Arrangements (FPDA), oare lannen
dy't dêr oan meidogge binne Nij-Seelân, it Feriene Keninkryk , Singapoer en
Maleizje. By in oanfal fan in oare steat op ien fan de beide Aziatyske lannen
soenen de earste trije de Aziatyske lannen helpe moatte. Sûnt 1997 is der sprake
fan mear mienskiplike manoeuvres troch foaral de loft- en seemachten fan de
FPDA. Austraalje is lid fan de Commonwealth of Nations en sûnt 1945 lid fan de
Feriene Naasjes.

Austraalje is in heech ûntwikkele en ryk lân, mei yn grutte de tolfde ekonomy
fan 'e wrâld en in Bruto Nasjonaal Produkt fan Au$66.984 yn 2010. De
tsjinstesektor makket mei 70% fierwei it grutste part fan 'e Australyske ekonomy
út. Wichtige ûnderdielen dêrfan binne it toerisme, it ûnderwiis en it bank- en
fersekeringswêzen.

Om't it ryk is oan alderhanne dylchstoffen, lykas izer, goud, diamanten,
bauksyt, nikkel, stienkoal en uranium, is ek de mynbou fan grut belang. De
lânbou foarmet mar 3% fan it BNP, mar draacht mei wol, weet en skieppefleis
substansjeel by ta de útfier. De grutste eksportmerken binne foar Austraalje:
Japan, Sina, de Feriene Steaten, Súd-Koreä en Nij-Seelân, yn dý folchoarder.
Austraalje is fierders mei in wynproduksje fan 'e wearde fan Au$5,5 miljard
jiers de fjirde wyneksporteur fan 'e wrâld.

De wurkleazens lei yn Austraalje yn maaie 2012 op 5,1%. De Australyske dollar is
ek net allinnich de muntienheid fan Austraalje en oerseeske gebietsdielen as
Norfolk, Krysteilân en de Kokoseilannen, mar ek fan guon oare, ûnôfhinklike
lannen yn Oseaanje, te witten: Kiribaty, Tûvalû en Naurû.

Sûnt de Earste Wrâldoarloch is de Australyske befolking ferfjouwerfâldige.
Neffens gegevens fan 'e Australyske folkstelling fan 2011 hie it lân doe goed
21,5 miljoen ynwenners, wat lykwols mei in befolkingstichtens fan 2,8 minsken de
km² útkomt op ien fan 'e leechste befolkingstichtheden fan 'e wrâld. Neffens in
offisjele skatting út 2014 wie it ynwennertal doe al oanwoeksen ta rom 23,5
miljoen minsken.

Om't hast twa iuwen lang de mearderheid fan 'e blanke kolonisten, en dêrmei fan
'e Australyske befolking, fan 'e Britske Eilannen kaam, bestiet it meastepart
fan 'e hjoeddeistige Australiërs út lju fan Britsk of Iersk komôf. Hoewol't der
nei de Twadde Wrâldoarloch grutskalige ymmigraasje op gong kaam út Súd-Jeropa,
East-Jeropa en de Balkan wei, hold de rasistyske ymmigraasjewetjouwing oant yn
'e santiger jierren Aziatyske lânferhuzers bûtendoar.

Neffens gegevens fan 'e folkstelling fan 2011, dy't basearre binne op
selsidentifikaasje, en wêrby't men mear as ien etnisiteit oanfinke koe (dus it
totaal komt net út op 100%), wiene doe de grutste etnyske groepen: de Ingelsen
(36,1%), Angelsaksyske Australiërs (35,4 %), Ieren (10,4%), Skotten (8,9%),
Italjanen (4,6%), Dútsers (4,5%), Sinezen (4,3%), Ynjers (2,0%), Griken (1,9%)
en Nederlanners (1,7%). Alle Aziaten yn Austraalje mei-inoar meitsje op 't heden
12% fan 'e befolking út. Yn 2011 bestie 24,6% fan 'e befolking út ymmigranten.
De grutste groepen dêrfan kamen út Grut-Brittanje, Nij-Seelân, Sina, Yndia,
Itaalje, Fjetnam en de Filipinen.

De Aborizjinals binne de lânseigen befolking fan it Australyske kontinint, dy't
út hûnderten ferskillende folken en stammen bestiet. Fan harren wiene der yn
2011 rom 650.000. De Palawa's binne de healbloed-neikommelingen fan 'e yn 'e
njoggentjinde iuw suver útrûge oarspronklike bewenners fan Tasmaanje. Hoewol't
dy faak mei de Aborizjinals lykslein wurde, wie dat eins in hiel oar slach folk,
dat oan har talen te fernimmen nei alle gedachten nauwer besibbe wie mei de
Papoea's fan Nij-Guineä en de lânseigen stammen fan 'e Andamanen, yn 'e Golf fan
Bingalen. Fan harren wiene der yn 2011 goed 19.000. De Torresstrjitte-eilanners,
de oarspronklike bewenners fan 'e eilannen yn 'e Torresstrjitte, tusken
Austraalje en Nij-Guineä yn, is wer in hiel oar slach folk. Dat binne
Melaneziërs, dy't it neiste besibbe binne mei de befolking fan 'e eilannen fan
'e súdwestlike Stille Súdsee, lykas Fidzjy, Nij-Kaledoanje, de Nije Hebriden en
de Salomonseilannen. Yn 2011 wiene der 48.000 Torresstrjitte-eilanners, fan wa't
de grutte mearderheid trouwens op it Australyske fêstelân wenne.

De Australyske Súdsee-eilanners of Kanaka's hawwe wer in hiel oare skiednis, en
hja wurde ornaris net as diel fan 'e lânseigen befolking beskôge. Lykwols kinne
ek sy yn Austraalje beskate rjochten jilde litte, yn oanmerking nommen hoe't se
der kommen binne. Yn 'e twadde helte fan 'e njoggentjinde iuw wiene der
nammentlik op 'e sûkerreidplantaazjes fan sintraal en noardlik Queenslân in
protte en leafst sa goedkeap mooglike wurkkrêften nedich. Dêrom waarden doe de
Kanaka's oanlutsen fan 'e eilannen yn 'e Stille Súdsee, lykas Nij-Kaledoanje, de
Salomonseilannen, de Nije Hebriden en Fidzjy. In grut diel fan dy lju kaam
lykwols net út eigen wil oer, mar waard ronsele of planút ûntfierd troch wat
feitlik blanke slavekeaplju wiene. It slaveheljen op 'e eilannen stie bekend as
blackbirding. Hja waarden tsjin har wil nei Queenslân ta brocht, dêr't se yn in
sitewaasje fan iepentlike of ferkapte slavernij telâne kamen. Nei't Queenslân op
1 jannewaris 1901 in steat fan 'e Australyske Federaasje wurden wie, waard der
rasistyske wetjouwing ynfierd dy't ymmigraasje beheinde ta blanken, wêrnei't de
measte Kanaka's sûnder pardon it lân út bonsjoerd waarden. Lykwols libje der
tsjintwurdich benammentlik yn Queenslân noch altyd sa'n 200.000 neikommelingen
fan 'e Kanaka's, dy't har no Súdsee-eilanners neame (mei't se "Kanaka" as in
denigrearjende beneaming beskôgje).

Yn 2011 makken de Aborizjinals (ynkl. de Palawa's) en de
Torresstrjitte-eilanners mei-inoar 2,5% fan 'e Australyske befolking út, wat mei
in totaal fan hast 720.000 in hiel ferskil is mei de krapoan 116.000 dy't by de
folkstelling fan 1976 teld waarden. Behalven by natuerlike befolkingsgroei moat
de oarsaak dêrfan ek socht wurde yn it feit dat it erfskip fan in protte
Aborizjinals yn it ferline net of net goed fêstlein wie. De lânseigen befolking
libbet yn Austraalje noch altyd oan 'e ûnderkant fan 'e maatskippij. Trochinoar
krije se minder ûnderwiis en ûnderfine se in hegere wurkleasheid as blanke
Australiërs. Kriminaliteit en alkoholisme komt by harren folle mear foar, wylst
harren libbensferwachting tusken de 11 en 17 jier leger leit as it Australysk
gemiddelde.

Op it mêd fan godstsjinst bestie neffens gegevens fan 'e folkstelling fan 2011
61,1% fan 'e befolking fan Austraalje út kristenen (wêrûnder 25,3% roomsen en
17,1% anglikanen. Ateïsten en agnosten foarmen 22,3% fan 'e befolking, wylst de
oanhingers fan alle oare religyen mei-inoar 7,2% fan 'e Australiërs útmakken. De
grutste fan dy oare religyen wie it boedisme (2,5%), folge troch de islaam
(2,2%); it hindoeïsme (1,3%) en it joadendom (0,5%). De rest fan 'e respondanten
fan 'e folkstelling (9,4%) folle gjin of gjin adekwaat andert yn. Neffens âldere
sifers, út 1996, wiene der doe yn totaal 7.000 lju dy't ien fan 'e
natoerreligyen fan 'e Aborizjinals oanhongen.

Hoewol't Austraalje gjin offisjele taal hat dy't as sadanich by wet fêstlein is,
ferfollet it Ingelsk de facto de funksje fan nasjonale taal. It
Australysk-Ingelsk wurdt by túltsjes ek wol Strine neamd, nei de flugge
Australyske útspraak fan it wurd Australian as [stɹain]. It is in tige
werkenbere foarm fan it Ingelsk dy't him û.m. ûnderskiedt troch de knauwende
útspraak, it oansprekken fan Jan en alleman mei mate ("maat") en it ôfkoartsjen
fan wurden mei foarmen dy't einigje op -ie of -o, lykas Aussie foar Australian
("Australiër"), prozzie foar prostitute ("prostituee"), journo foar journalist
("sjoernalist") en doco foar documentary ("dokumintêre"). Nei it Ingelsk binne
de meast sprutsen talen yn Austraalje: it Mandarynsk (1,7%), Italjaansk (1,5%),
Arabysk (1,4%), Kantoneesk (1,3%), Gryksk (1,3%) en Fjetnameesk (1,2%). De
Australyske dôvegebeartetaal Auslan is it wichtichste medium foar kommunkaasje
fan 'e 5.500 dôven yn Austraalje.

De Australyske Aborizjinals sprekke sa'n 230 ferskillende talen (foar de
kolonisaasje moatte dat der tusken de 250 en de 300 west hawwe). Al dy talen
binne klassifisearre yn yn 28 taalgroepen, wêrfan't men tinkt dat se allegear
besibbe binne en mei-inoar de Australyske taalfamylje foarmje. Op ien nei wurde
al dy taalgroepen sprutsen yn in relatyf lyts gebiet dat it noarden fan
West-Austraalje, it Noardlik Territoarium en Queenslân beslacht (oftewol 8% fan
it Australyske grûngebiet). Yn kontrast dêrmei hearre alle talen op 'e rest fan
it kontinint ta ien en deselde taalkloft, dy fan 'e Pama-Nyungaanske talen, mei
hjoed de dei noch sa'n 50 libbene talen. Mei-inoar hiene alle Aborizjinal-talen
yn 2006 52.000 sprekkers, wat delkomt op 7,2% fan 'e totale
Aborizjinal-befolking. De grutste Aborizjinal-talen binne it Tiwy (Tiwi), it
Warlpiry (Warlpiri), it Mabûjak (Mabuyag) en it Westwoastynsk (Western Desert).

De talen fan 'e lânseigen befolking fan Tasmaanje, dy't yn 'e regel mei de
Papoeatalen en de Andamaanske talen klassifisearre wurde yn 'e Yndo-Pasifyske
taalfamylje (en dus net besibbe wiene mei de Australyske talen) binne allegear
útstoarn, mar de Palawa's besykje in út âlde wurdlisten rekonstruëarre taal, it
Palawa Kany, nij libben yn te blazen. De Torresstrjitte-eilanners sprekke twa
lânseigen talen, wêrfan't de iene, West-Sintraal Torresstrjitte-eilânsk, in
Australyske taal is, wylst de oare, Eastlik Torresstrjitte-eilânsk, ta de
Papoeatalen heart. Dêrnjonken hawwe sawol de Aborizjinals as de
Torresstrjitte-eilanners in eigen, op it Ingelsk basearre kreoalske taal. Dat
binne it Aborizjinal-Kreoalsk of Kriol, dat mear as 20.000 sprekkers hat yn it
noardwesten fan it Noardlik Territoarium en it noarden fan West-Austraalje, en
it Torresstrjittekreoalsk of Torres Strait Broken, dat in offisjele status hat
op 'e Torresstrjitte-eilannen.



https://fy.wikipedia.org/wiki/0

Der bestiet gjin jier 0; yn ús jiertelling wurdt it jier 1 foar Kristus daliks
folge troch it jier 1 nei Kristus.

De logika dêrfan is dat de jiertelling gjin 'nuljier' hat, lykas in moanne ek
net in dei nul hat. De jiertelling hat gjin nuljier, mar in nulpunt, dat it
begjinpunt fan de jiertelling is. It nulpunt fan ús jiertelling is dus de
jierwiksel fan 1 f.Kr. nei 1 n.Kr. Dat punt waard oarspronklik achte gear te
fallen mei de berte fan Jezus fan Nazaret. Dat tiidstip waard inkele iuwen
letter as it begjinpunt fan de kristlike jiertelling oannommen. De measte
ûndersikers stelle lykwols dat de feitlike berte fan Jezus ûngefear fjouwer jier
foar dat tiidstip barde.

Yn guon wittenskippen (benammen yn de astronomy) wurdt in oar systeem brûkt. It
jier foarôfgeand oan it jier 1, wurdt dêr it jier 0 neamd (wat oerienstimt mei 1
foar Kristus). It jier dêrfoar wurdt it jier -1 neamd (wat oerienstimt mei 2
foar Kristus). De reden hjirfoar is dat formules wêryn it jier ynfolle wurde
moat, ûnoan brûkt wurde moatte kinne. ISO 8601 brûkt ek dizze astronomyske
jiertelling, mar dêryn wurde jiertallen hieltiten mei minstens 4 sifers
oantsjutten: 0001 wurdt foarôfgien troch 0000 (1 foar Kristus), en it jier
dêrfoar is -0001 (2 foar Kristus). Achtsje dat ISO 8601 standert de
Gregoriaanske kalinder brûkt, sels proleptysk (dus foar dy kalinder ynfierd
waard). Yn de gewoane taal en yn de skiednis wurdt dizze manier fan tellen
lykwols komselden brûkt.

Mei it jier nul tsjut men oan dat eat âldfrinzich of weardeleas: Sa'n jaske dat
kin echt net mear, dat is der ien út it jier nul.



https://fy.wikipedia.org/wiki/Switserl%C3%A2n

Switserlân (Dútsk: die Schweiz, Frânsk: la Suisse, Italjaansk: la Svizzera,
Retoromaansk: Svizra, Latyn: Helvetia), offisjeel de Switserske Konfederaasje of
Switserske Eedgenoatskip (Dútsk: Schweizerische Eidgenossenschaft, Frânsk:
Confédération suisse, Italjaansk: Confederazione Svizzera, Retoromaansk:
Confederaziun svizra, Latyn: Confoederatio Helvetica) is in lân yn
Midden-Jeropa. De haadstêd is Bern.

De Switserske Konfederaasje wurdt ek wol de Switserske Eedgenoatskip (Dútske:
Eidgenossenschaft) neamd. It bûn fan de saneamde oerkantonnen Uri, Schwyz en
Unterwalden wie de basis foar it lettere Switserlân. De fertsjintwurdigers fan
dy trije oerkantonnen hawwe yn 1291 swoarn dat se inoar bystean soenen tsjin
oanfallen fan bûten. Mei de Frede fan Westfalen wurdt Switserlân syn
steatsrjochtlike ûnôfhinklikheid formeel erkend. Switserlân yn syn hjoeddeistige
bestjoerlike foarm bestiet sûnt. De namme Switserlân (Dútsk: Schweiz) komt fan
it oerkanton Schwyz.

It lân is bestjoerlik opdield yn 26 kantonnen en hat op nasjonaal nivo fjouwer
offisjele talen: Dútsk, Frânsk, Italjaansk en Retoromaansk. Dy fjouwer talen
skiede it lân yn fjouwer kultuer- en taalgebieten. De ynternasjonale lânkoade is
CH, de ôfkoarting fan it neutrale Latynske Confoederatio Helvetica, om foar te
kommen dat net ien fan de fjouwer amtstalen boppe de oare steld wurde moat.

It gea falt útien yn berch- en heuvelgroepen, rivieren en marren. Dêrtroch is
Switserlân in Alpenlân by útstek. It heechste punt is de Dufourspitze mei in
maksimale hichte fan 4.634 meter. It leechste punt leit yn it kanton Ticino op
de Langensee en hat in hichte fan 193 meter.

De grutste marren fan it lân binne: de Bodenmar en de Mar fan Genêve. De
wichtichste rivieren binne de Ryn mei syn sydrivier de Aare, en fierders de Rône
en de Inn, dy't alle trije yn Switserlân ûntspringen. Yn Switserlân foarmet it
Gotthardmassyf de wetterskieding tusken de rivieren dy't útkomme yn de Noardsee,
de Swarte See, de Adriatyske See en de Middellânske See. Seis persint fan de
Europeeske wetterfoarried leit yn de Switserske rivieren en marren. In
karakteristyk diel fan de Alpen binne de gletsjers. Dy bedekke sa'n 1000 km2,
sa'n trije persint fan it hiele lân.

Fanâlds binne der talrike berchpassen dy't Itaalje mei Noard-Europa ferbinen.
Foar it treinferkear waard yn 1882 de Gotthard-Eisenbahntunnel iepensteld. Sûnt
1980 bestiet der in 17 kilometer lange tunnel troch de Gotthard.

De haadstêd is Bern. Oare wichtige stêden binne ûnder oaren Surich (de grutste
stêd), Genêve, Bazel en Lausanne.

Der is in grut ferskaat oan klimaten yn Switserlân, fan in poalklimaat yn it
heechberchtme oant en mei in mediterraansk klimaat yn Tisino. Lykwols giet it
klimaat yn it generaal oer fan in lânklimaat nei seeklimaat en hearket yn de
hegere dielen fan de Alpen in heechberchtmeklimaat. De jierlikse trochsnee
temperatuer yn july is yn Genêve 19,3 graden, in Zürich 17,6 graden en yn it
súdlike Lugano 21,1 graden.

Om 200 foar Kristus wurde de Helvetii yn oarkonden neamd as bewenners fan it
hjoeddeistige Switserlân. De Helvetii binne in Keltyske stam dy't om it jier 50
foar Kristus oermastere waarden troch de Romeinen. Hjoed-de-dei ferwiist de
Latynske namme fan Switserlân (Confoederatio Helvetica) nei de âlde stamme. Yn
de tredde en fjirde iuw feroveren de Romeinen stap foar stap dielen fan
Switserlân. De Rine waard de noardgrins fan it Romeinske Ryk. Under it Romeinske
bewâld wie Switserlân gjin bestjoerlike ienheid, it gea lei ferdield oer fiif
Romeinske provinsjes. Oan wichtige berchpassen en hannelsrûtes stiften de
Romeinen stêden.

Yn de tredde iuw nei Kristus feroverje de Allemannen, in Germaanske stam, de
Romeinske fêstingen oan de Rine en besetten it middellân. Boergonden feroveren
it westlike diel fan it hjoeddeistige Switserlân en de súdlike dielen fan it
hjoeddeistige Frankryk. Mei de Franken yn Frankryk namen de Allemannen de taal
en kultuer fan de Romeinen oer. Ut it âlde Latyn ûntwikkele stadichwei it
moderne Frânsk. De Allemannen holden harren eigen taal en kultuer. It
kristendom, ynfierd troch de Romeinen, wreide him stadichoan út en troch it
lânbesit koe de tsjerke linkendewei machtiger wurde.

Yn de 8e iuw hearde it eastlike diel fan Switserlân al by it Eastfrankyske Ryk,
wat justjes letter it Hillige Roomske Ryk wurde soe. Yn de 11e iuw waard it
hiele gebiet ûnder de kroan fan it Hillige Roomske Ryk brocht. Oant en mei it
begjin fan de 13e iuw wienen de gebieten Uri en Schwyz ryksûnmidlik. De
ryksûnmidlikheid wie ornaris in privileezje dat oan stêden jûn waard en net oan
lânlike regio's. In tige belangryk momint wie yn it jier 1220: Yn dat jier wurdt
de Gotthardpas iepene en sa waarden de gebieten noardlik fan de pas (Uri en
Schwyz) ta oantreklike regio's omdat se dêrtroch de kontrôle krigen oer wichtige
hannelsrûtes.

As bertejier fan Switserlân kin it jier 1291 beskôge wurde. Yn dat jier waarden
de oerkantons Uri, Schwyz en Unterwalden in bûn sûnder fiergeande
ferplichtingen. Fertsjintwurdigers fan de trije gebieten ferwissigen elkoar
troch de Rütli-Schwur fan mienskiplike stipe tsjin fijannen fan bûten. Reden
dêrfoar wie de dea fan Rudolf von Habsburg, fan wa't de Switsersen in protte
frijheden krigen. Hjoed-de-dei jildt de Rütliwiese am Vierwaldsträttersee as
Switser frijheidssymboal. In namme dy't faak neamd wurdt yn kombinaasje mei de
eed is Wilhelm Tell. Hy soe de kweade fâld Gessler, dy't út namme fan de
Habsburger it bewâld fierde yn de regio, deade ha. Hjoed-de-dei is men fan
betinken dat Wilhelm Tell net mear as in myte is, dy't út de eangsten en soargen
fan it folk ûntstien is.

De eedgenoaten ferdigenen harren lân yn ferskate opstannen tsjin de
oerhearskers, wat yn it foarste plak de Habsburgers wienen. Troch de trouwe bân
tusken de eedgenoaten koene se de Habsburgers kear nei kear ferslaan. It
selsfertrouwen fan de eedgenoaten waard sterker en út de Slach fan Sempach
ûntstiet de earste nasjonale held fan Switserlân: Arnold von Winkelried. Hy soe
him dapper yn de lânsen fan de frijân wurpen ha, om sa plak te meitsjen foar
oare Switserske troepen. Of hy werklik libbe hat is ûnwis. Maksimiliaan I fan it
Hillige Roomske Ryk besocht op 't lêst fan de 15e iuw noch ien kear de
eedgenoaten ûnderhearrich te meitsjen. Syn plan slagge net. Fuort dêrop folge de
Swabenkriich wêrtroch de eedgenoaten definityf ûnôfhinklik waarden fan de
Habsburgers.

De reformaasje ferdielde de eedgenoaten yn twa groepen. De saneamde Protestanten
wienen tsjin de autoriteit fan de paus, de Roomsken bleaunen krekt trou oan de
paus. Yn Switserlân wienen Ulrich Zwingli en Johannes Kalvyn de wichtichste
herfoarmers. Nei ferskate konflikten kamen de ferskillende partijen oerien, de
religieuze kar fan harren lânslju te akseptearjen. Yn de Tritichjierrige Oarloch
bleaunen de eedgenoaten neutraal. Sy woenen net behelle wurde yn it grutte
Europeeske konflikt omdat it lân troch syn religieuze en kulturele ferskaat oars
as ienheid út elkoar falle koe. Hja holden fêst oan harren lânsgrinzen, dy't se
mei wapengeweld ferdigenje soenen. De selsstannigens fan de Switsersen waard pas
erkend by de Frede fan Westfalen yn 1648, dy't sawol oan de Tachtichjierrige
Oarloch as de Tritichjierrige Oarloch in ein makke. Nei ferrin fan tiid sleaten
ek oare kantons har oan by de Switserske federaasje.

De 18e iuw ferrûn rêstich en mei grutte foarútgong yn de lânbou en yndustry. Der
ûntstienen yntellektuele en pattriottyske bewegingen dy't kontakten hienen mei
lyksoartige bewegingen yn it bûtenlân. Yn tsjinstelling ta it bûtenlân wreide yn
Switserlân it lokale patriottisme him út. De basis fan de Frânske revolúsje mei
syn frijheid, gelikensens en bruorskip waard entûsjast yn Switserlân ûntfongen.
Dat feroare doe't de troepen fan Napoleon dielen fan Switserlân besetten. Nei
ferset fan de stêd Bern koe Napoleon de rest fan Switserlân ynnimme. Dat wie de
ein fan it âlde eedgenoatskip. Yn april 1798 ûntstie de sintralistyske
Helvetyske Republyk. Nei wat opskuor krige de republyk in nije grûnwet, dy't
romte joech oan it âlde kantonale systeem. De eedgenoaten krigen harren
neutraliteit ek werom, ûnder it betingst dat sy soldaten leveren foar it Frânske
leger. Nei de Frânske tiid waard op it Kongres fan Wenen de Switserske
neutraliteit befêstige.

Yn 1848 waard nei in lytse godstsjinstkriich (de lêste fan de yn totaal fiif
godstsjienstkrigen) tusken katoliken en protestanten de steat foarfêst omfoarme
ta in steatebûn. De grûnwet fan 1848 waard troch it parlemint en de doetiidske
kantonnen (22 yn totaal) oannommen. Bern waard de haadstêd fan Switserlân. Der
wie noch sprake fan in frij sintralysk bestjoer. Nij wie it twakeamersysteem
(Nationalrat mei 200 leden en Ständerat mei 46 leden) en de sânkoppige
Bundesrat. Yn itselde jier krigen manlju it kiesrjocht. Foar in protte
Switsersen wie de grûnwet net genôch. Yn 1874 waarden mear feroaringen
trochfierd. Yn de kantonnen wie doe al sprake fan in direkte demokrasy. Dy
direkte demokrasy moast ek op nasjonaal nivo konsekwint trochfierd wurde.
Dêrtroch ûntstienen oan it ein fan de 19e iuw it rjocht fan folksinisjatyf en
referindum.

Yn de twadde helte fan de 19e iuw ûntwikkele Switserlân him fan in lânbounaasje
nei in yndustrysteat. De yndustrialisaasje begûn sawat op itselde momint as yn
Ingelân, mar op ien punt ferskilden de Switserske en Ingelske yndustrialisaasje
hiel sterk fan elkoar: De Switserske yndustrialisaasje wie in ûntwikkel yn de
regio en net, as yn Ingelân, yn de stêd. De yndustrialisaasje rjochte him yn
Switserlân ek net op koalen en stiel, mar folle mear op it ferwurkjen fan
materiaal lykas katoen en wol. Dêrtroch waarden ek net in protte fabriken boud
en de ferstêdliking wie minder sterk.

Yn de Earste Wrâldkriich bleau Switserlân neutraal. Yn de Twadde Wrâldkriich
berôp Switserlân him nochris súksesfol op syn neutraliteit. Troch it restriktive
flechtingsbelied, de oanname fan Joadsk goud en transporten fan de Dútsers oer
Switsersk grûngebiet wienen de Switsersen net alhiel sûnder skuld.

Yn de desennia nei de Twadde Wrâldkriich folget de Europeeske ienwurding troch
de Europeeske Mienskip foar Koalen en Stiel en letter de Europeeske Uny. Yn 1992
stimme de Switsersen tsjin in Switser lidmaatskip yn de EU. Yn 2002 waard
Switserlân as ien fan de lêste lannen lid fan de Feriene Naasjes. Yn beide
gefallen telde de Switserske neutraliteit swier mei. In bysûnder tema yn de
skiednis fan it moderne Switserlân is it kiesrjocht foar froulju. Pas yn 1971,
folle letter as yn oare Europeeske lannen, krigen de Switser froulju it
kiesrjocht. In pear kantonnen joegen dat rjocht pas yn 1990.

Sûnt de oprjochting fan it Reade Krús yn 1863 is Switserlân it gastlân fan in
protte ynternasjonale organisaasjes wurden. Hjoed-de-dei is Genêve it sintrum
foar ynternasjonale gearkomsten en konferinsjes. 25 ynternasjonale organisaasjes
hawwe harren kantoar yn Genêve, wêrfan njoggen organisaasjes dy’t ûnder de
Feriene Naasjes falle. Dêrtroch is Genêve nei New York de twadwichtichste stêd
foar de Feriene Naasjes en in sintraal platfoarm foar de Switserske bûtenlânske
polityk.

Ein 2003 wennen yn Switserlân 7.507.300 minsken. In grut part dêrfan (20%) komt
oarspronklik út it bûtenlân. De grutste stêden binne Basel (168.000 ynwenners),
Bern (122.420 ynw.), Genêve (178.600 ynw.) en Zürich (350.130 ynw.). Yn it
Alpengebiet wennet mar 10% fan de folsleine befolking.

Omdat in grut part fan de befolking ôfkomstich is fan it bûtenlân hat om-ende-by
9,0% fan de Switserske befolking noch in oare taal as earste taal. Dêrfan is it
Servokroatysk wol de wichtichste mei 1,4% sprekkers, folge troch Albaneesk,
Portugeesk, Spaansk, Ingelsk, Turksk, Tamil, Arabysk en Nederlânsk.

It Dútsk dat troch de Dútsktalige Switsers sprutsen wurdt is Switserdútsk, dat
op in soad punten ôfwykt fan it Heechdútsk en mar dat ek grutte ferskillen kent
tusken de ferskate stêden en doarpen ûnderling. It Switserske Frânsk is ek op
guon punten ôfwikend fan it offisjele Frânsk. It Retoromaansk wurdt allinnich
sprutsen yn in part fan it kanton Graubünden.

BYP per persoan is $40.100 (2007). Gearstalling fan BYP per sektor is 1,5%
lânbou, 34% yndustry en 64,5% tsjinsten. De wichtichste dragers fan de
Switserske ekonomy binne de lytse en middelgrutte ûndernimmingen. Yn de measte
lytse en middelgrutte ûndernimmingen binne net mear as 250 wurknimmers.

De fjouwer belangrykste eksportbrânsjes binne de gemy, it finanswêzen, de
masinebou en it toerisme. It lân besit net folle grûnstoffen en is dêrfoar tige
ôfhinklik fan it bûtenlân. De gemysk-farmaseutyske yndustry ûntstie yn de regio
Bazel omdat der kleurstoffen foar de tekstylyndustry nedich wienen. Hjoed-de-dei
is de yndustry foaral bepalend foar de ûntwikkeling fan farmaseutika en beslacht
in tredde fan de folsleine eksport. De Switserske kleurstofproduksje bliuwt
lykwols ek noch ien fan de grutsten fan de wrâld. Op it mêd fan masinebou is de
produksje fan prezysjemasinen bekend, ûnder oaren foar papier, ark, tekstyl en
druk. Yn de 19e iuw waard de produksje fan oerwurken in yndustry yn Switserlân.
De Switserske ynnovaasjes lieden ta in promininte posysje op de wrâldmerk.
Foaral op it mêd fan lúkse horloazjes behearskje Switserske bedriuwen in grut
part fan de hiele wrâldmerk.

De iterskultuer kin regionaal behoarlik ferskille. Men kin de taalgrinzen brûke
om ferskillen oan te tsjutten. De measte lokale spesjaliteiten komme
hjoed-de-dei ek yn de oare taalgebieten op it menu. De twa wrâldferneamde
tsiisspesjaliteiten binne de fondu en raklette, dy't beide oarspronklik út it
Frânsktalige diel fan Switserlân komme. Sawol by de fondu as de raklette giet it
om raande tsiis. Tradysjoneel wurdt raklette iten mei ierdappels en augurken. De
fondu bestiet út twa soarten tsiis, wite wyn, Kirschwasser en in bytsje knyflok.
De hiele brot wurdt yn in spesjale panne hyt makke. Mei spesjale foarken, dêr't
stikken bôle opprykt wurde, wurdt de fondu direkt út de panne iten.

In oar resept is rösti. Dat gerjocht komt út it Dútsktalige diel fan Switserlân
en joech de namme oan de taalgrins tusken it Frânsktalige en Dútsktalige diel:
de Röstigraben (röstigroppe). Hjoed-de-dei is rösti ek yn de oare taalgebieten
fan Switserlân in favoryt gerjocht. De rösti kin sawol as haad- en as bygerjocht
servearre wurde.

Yn Switserlân is in ryk ferskaat oan brûkmen. Der binne lykwols fjouwer dy't yn
hiel Switserlân dien wurde: it Schwingen, Jassen, Feldschießen en it jodelfeest.
By it saneamde Schwingen wrakselje twa mannen tsjin elkoar op in rûne ûndergrûn
fan seachsel. De sterkste wrakseler wurdt de "Böseste" neamd. Hy hâldt dy titel
trije jierren en kriget dêrby noch in krâns út ikeblêden en in bolle. It
kaartspul Jassen bringt alle Switserske regioanen byïnoar. Yn de ferskillende
taalgebieten wurde wol oare kaarten brûkt, mar dat is gjin beheining as de
regels oan beide kanten mar dúdlik binne. It Feldschießen hie yn 2006 sa'n
145.000 dielnimmers en is dêrmei it grutste skuttersfeest fan de wrâld. It is in
nasjonale oefening mei as eigentlik doel it byhâlden fan de sjitfeardichheden
fan de mannen, ek al tsjinje se net mear yn it leger. Dêrom wurdt der ien kear
yn it jier sketten op doelen. Krekt lykas it Schwingen wurdt it jodelfeest om de
trije jier hâlden. Ut hiel Switserlân komme dan minsken byïnoar foar dizze âlde
tradysje. It feest is net bûn oan taalgrinzen.

Ta de tradysjonele winter- en maitiidsfeesten hearre it Sinterklaasfeest,
Weihnachten, de Fasnacht en Peaske. De Switserske Sinterklaas of Samichlaus
liket hiel bot op it Sinterklaasfeest en wurdt alle jierren op 6 desimber
hâlden. Samichlaus is in minlike biskopsfiguer mei in straffende knecht
Schmutzli. Sy bringe swietichheden foar de bern mei. Oarsom sjonge de bern
lieten foar Samichlaus en se drage dichtwurken foar. Weihnachten is Dútsk foar
kryst en wurdt tsjintwurdich ek fierd mei krystbeam en geskinken. De Fasnacht is
ûnderdiel fan it karnavalfeest. Ien kear yn ’t jier ferklaaie de Switsers har op
feestlike wize en drage dêrby in passend masker. De tradysjes yn de Fasnacht
kinne regionaal hiel ferskillend wêze, mar oer it generaal giet it om in miks
fan heidenske maitiidsbrûkmen en kulturele kristlike uteringen. It giet derom
dat de winterlike demoanen en geasten ferdreaun wurde, ornaris mei in
alderheislikst leven. Belangryk ûnderdiel fan dat feest is ek de Guggenmusik (of
Guggamusik). De maitiid begjint ornaris mei Peaske (Ostern) en dy wurdt krekt as
yn in protte oare lannen fierd mei sûkelarje peaskehazzen en kleurde aaien.
Lokaal binne der noch folle mear tradysjes bewarre bleaun. Ien fan de grutste
lokale feesten dy’t nasjonaal omtinken krijt is it Sechseläuten yn Surich. Dat
wurdt meastal de tredde sneins fan april dien en liket op it Noardfryske
Biikebrennen. Op in grut plein yn de stêd stiet in bulte brânhout mei in grutte
pop derop. Om de bulte hinne steane tûzenen Switsers yn histoaryske klaaiïnge.
De pop op de bulte hout wurdt de Böögg dy’t de winter symbolisearje moat. Hy
wurdt wei yn de flammen fan it brânhout.

Yn de simmer en hjerst binne de nasjonale feestdei, it Höhenfeuer, de Alpabzug
en de Zibelimärit de wichtichste feesten. De oprjochting fan de Switserske
Konfederaasje wurdt fierd op 1 augustus en is de nasjonale feestdei. Op de
Rütliwiese, dêr’t fertsjintwurdigers fan de trije oerkantonnen Uri, Schwyz en
Unterwalden swoarn hawwe inoar by te stean tsjin oanfallen fan bûten, wurde de
offisjele feestlikheden hâlden. De tradysje Höhenfeuer hat in lange skiednis.
Eartiids waarden grutte brânbulten makke dy’t fan fierôf sichtber wienen. Sy
waarden brûkt om de befolking te warskôgjen foar gefaar. Simmerjûns wurde sokke
brânbulten oanstutsen. Oan ’e ein fan de simmer fine yn Switserlân de Alpabzüge
plak. De kij wurde, feestlik mei blommen optúgd, fan de hege greidfjilden yn de
Alpen nei de legere dellingen brocht. Yn in protte plakken wurde boeremerken mei
feemerken hâlden. De boeren, hannelers en besikers ferstrûpe harsels yn
tradysjonele klaaïnge. De Zibelimärit is in hjerstfeest, de tiid fan de
rispinge. Rûnom binne feemerken en de ferneamdste is yn Bern. Dy merk hat as
namme Zibelimärit, Sipelmerk, en fynt alle jierren plak yn novimber.

De FIFA en UEFA hawwe harren kantoaren yn Switserlân. Lykwols is fuotbal net de
populêrste sport, skyë en oare berchsporten hawwe júst in grutte populariteit.
Yn de simmer kuierje en klauterje toeristen yn de bergen. By downhill
mountainbiking wurde de skyliften brûkten om mei de mountainbike de berch op te
gean om dan wer nei ûnderen ta te fytsen. De bergen, keardammen en hege brêgen
wurde ek brûkt om derôf te springen. Bygelyks oan in elastyske bân as
bungy-jumper, mei in parasjute of as basejumper. Yn de winter skyë de minsken
mei de lange latten of big foots de berch ôf. Neist it skyën is snowboarde in
oare manier op winterdeis de piste ôf te kommen. Bûten de pisten kinne skyërs
off piste skyë, bygelyks troch út in helykopter te springen (helyskyë). Yn in
protte lannen is helyskyë om miljeuredenen ferbean, yn Switserlân noch net.



https://fy.wikipedia.org/wiki/Ierl%C3%A2n

Ierlân is in lân yn West-Jeropa. De haadstêd is Dublin en de presidint fan de
republyk is sûnt 2011 Michael Higgins.

It Ierske eilân hat likernôch 84,421 km², dêr't fan 70,280 km² by de republyk
Ierlân heart. It binnenlân fan Ierlân is in ridlik flak plato mei dêromhinne nei
de see ta in heuveleftich gebiet. De heechste berch is mei 1.041 m de
Carrauntoohil, dy't yn it súdwesten fan it lân leit.

Op 6 desimber 1921 waard Ierlân ûnôfhinklik. Noard-Ierlân bleau lykwols part fan
Grut-Brittanje. Yn de Twadde Wrâldkriich bleau Ierlân offisjeel neutraal, dochs
gienen 70.000 man yn tsjinst fan it Britske leger om tsjin Nazi-Dútslân te
fjochtsjen.

De IRA dy't meidie oan de Ierske ûnôfhinklikenskriich bleau fjochtsjen tsjin de
Britten en hat as doel de Britten út Noard-Ierlân te reagjen. Yn 'e twadde helte
fan de njoggentiger jierren is de striid tusken it Britsk regear en de IRA
belune.

Yn it tiidrek 1850 oant 1950 wie der in delgong yn ynwenertal fan sân nei trije
miljoen, de haadreden dêrfoar wie de minne ekonomyske situaasje. Underwilens hat
Ierlân 4.2 miljoen ywenners .

Ierland is in stiftend lid fan de Rie fan Jeropa (1949). It lân is sûnt 1955 lid
fan de Feriene Naasjes en sûnt 1973 fan de Jeropeeske Uny.

BYP per persoan is $46.600 (2007). Gearstalling fan BYP per sektor is 5% lânbou,
46% yndustry en 49% tsjinsten.

Yn 2008 wienen der 1.024.635 Ierske manlju fan tusken de 16-49 jier. Dêrfan
wienen 854.982 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 28.610.

Militêr budzjet $700 miljoen (fiskale jier 2000/01). Persintaazje fan it BYP
0,9 % (fiskale jier 2000/01).

Wichtichste havens binne Cork, Dublin en Shannon Foynes. Dublin hat it grutste
fleanfjild fan Ierlân. De maksimum snelheid op de autodyk is 120 km/h.



https://fy.wikipedia.org/wiki/Spaansk

Spaansk (Spaansk: español) of Kastiliäansk (castellano) is in Romaanske taal en
is ien fan de meast sprutsen talen op 'e wrâld. Hjoed de dei is it Spaansk de
offisjele taal fan Spanje, de measte Súd-Amearikaanske lannen en ekwatoriaal
Guinee. Spaansk is ek ien fan de seis offisjele talen fan de Feriene Naasjes.

Meksiko is it grutste Spaansktalige lân en it is de grutste twadde taal yn 'e
Feriene Steaten fan Amearika.

It Spaansk is ûntstean út it Fulgêr Latynsk, de taal fan de Romeinen, dy't it
Yberyske skiereilân sa'n 700 jier ûnder har regear hiene. Under ynfloed fan it
Keltiberysk, Baskysk, Fisigoatysk en letter troch de Moaren it Arabysk, hat de
taal him út it Latynsk wei ûntjûn. Der binne grutte ferskillen lykas by it
weifallen fan de Latynske namfallen, sêftere bylûden (vita nei vida) en it
diftongearjen fan koarte lûden ("terra nei tierra).

It politike bewâld op it Ibearyske skiereilân en ferskillende substraten hawwe
laat ta it ûntstean fan besibbe talen lykas it Portegeesk, it Katalaansk en it
Galisysk dy't se hjoed de dei jit prate, en it Mosarabysk, in taal oan it
Spaansk besibbe en dat sprutsen waard troch Spaanske Kristenen dy't yn
Islamityske kriten libben. De earste Spaanske teksten komme út 'e 9e iuw. It
Cantar de Mio Cid, fan de 12e iuw, is ien fan de âldste lange teksten yn it
Spaansk.

It earste wurdboek waard skreaun yn 1492, it jier dat Kristoffel Kolumbus
Amearika ûntduts, wie it útein setten fan it Spaansk as wrâldtaal. Sûnt dy tiid
binne der twa ûntjouwingen fan wurdskat en útspraak, dy fan Súd-Amearika is wat
oars as dy fan Spanje. Yn dat jier waarden ek de Joaden út Spanje wei reage,
sadat it Joadske Spaansk, ek bekend as Sefardysk, him as tredde fariant op it
aljemint brocht.

Yn de 17e iuw hie de taal in stikmannich klankferskowings dy't foar it
meastepart net fan tapassing binne op it Súd-Amearikaanske Spaansk en it
Sefardysk. Dêrfandhinne stiet it Súd-Amearikaanske Spaansk tichter by it Spaansk
fan 1492 as dat fan no. Yn 1713 waard de Real Academia Española stifte, dêr't se
binnen Spanje in taalienheid mei besochten te krijen. De grûnslach fan de
hjoeddeiske standerttaal is in dialekt út 'e kriten fan Toledo.

Yn Noard-Amearika woeks it Spaansk sûnt de twadde helte fan de 20e iuw. In
protte flechtelingen fan Kuba en Meksiko, en fan Porto Riko dat by de Feriene
Steaten heart, hawwe har nei wenjen set yn 'e súdlike steaten fan de Feriene
Steaten. Yn 'e Feriene Steaten hat it Spaansk yn guon fan de steaten ek politike
erkenning.

It Spaansk is in Romaanske taal, dêr't de West-Yberyske taalkloft by heart. Dat
binne benammen talen dy't op it Yberyske skiereilân praat wurde. Dy talen binne
aardich te ferstean foar mekoar. It Portugeesk en it Spaansk hawwe wat
grammatika en wurdskat in grut tal oerienkomsten. Der wurdt ek wol rûze dat dy
talen foar 89% deselde wurdskat hat.

It Spaansk is ek besibbe oan Romaanske talen lykas it Frânsk, Italjaansk,
Roemeensk en in stikmannich lytse talen.

De ISO 639 taalkoades foar it Spaansk binne "es" en "spa". Om't it
Wikipedia-projekt meast, lykas winske op it ynternet, de twaletterige koades
brûkt, wurdt de Spaanske Wikipedy oantsjut mei de koade "es:".



https://fy.wikipedia.org/wiki/Ingel%C3%A2n

Ingelân is it súdlikste en grutste part fan Grut-Brittanje. Oant de stifting fan
it Feriene Keninkryk yn 1707 wie Ingelân in selstannich keninkryk.
Ynternasjonaal wurdt Ingelân net mear as in apart lân beskôge, útsein by in pear
sporten dy't yn Ingelân úntstean binne, lykas fuotbal en rugby.

Ingelân is ferneamd nei de Angelen, in Germaanske stam dy't nei it fertrek fan
de Romeinen fanút it Jeropeeske fêstelân it eilân koloanisearden. Mei Saksen,
Juten en Friezen stutsen sy oer mei skippen fanút it tsjintwurdige
Noard-Dútslân, Noard-Nederlân en West-Denemarken. De Frânske beneaming
Angleterre (Lân fan de Angelen) tsjûgget noch hieltyd hjiroan. Tegearre mei de
oarspronklike Keltyske bewenners foarmje dizze folkeferfarders de foarheiten fan
it lân (Grut-Brittanje), dat wrâldwiid in enoarme ekonomyske, linguïstyske,
geografyske en demografyske ynfloed hân hat.

De Romeinske skiedskriuwers lykas Tacitus brûkten foar it eilân de beneaming
'Albion', nei it Latynske wurd 'albus' (wyt), de kleur fan de krijtrotsen by
Dover. De tsjintwurdige namme "Ingelân" wurdt in soad brûkt foar hiel
Grut-Brittanje. Dat is krekt deselde flater as "Hollân" te brûken foar hiel
Nederlân.

De Ingelske taal is sûnt de 20e iuw de meast fersprate lingua franca en sprutsen
taal op de wrâld. Dat is benammen it gefolch west fan de Britske ekspansy yn de
19e iuw en de alyksa dominearende rol fan it ek Ingelsktalige Feriene Steaten.



https://fy.wikipedia.org/wiki/Geslachtsferkear

Geslachtsmienskip of seks is it ynbringen fan it manlike geslachtsorgaan, de
penis yn ereksje, yn it froulike geslachtsorgaan, de fagina, omreden fan
seksueel geniet, fuortplanting of beide. Geslachtsmienskip is de ultime foarm
fan lichaamlike yntimiteit en wurdt tusken twa (of mear) persoanen yn 'e regel
ferrjochte om sawol lichaamlik as emosjoneel geniet. Dit proses draacht gauris
yn wichtige mjitte by oan it foarmjen fan bannen tusken minsken. Mei
masturbaasje is geslachtsmienskip de meast foarkommende seksuële aktiviteit
ûnder minsken. Meastal duorret geslachtsmienskip mar in stikmannich minuten en
it orgasme dat dertroch berikt wurdt in oantal sekonden.

Geslachtsmienskip stiet ek wol bekend as faginale seks, ta ûnderskie fan orale
seks (wêrby't de penis yn 'e mûle ynbrocht wurdt) en anale seks (wêrby't de
penis yn 'e anus ynbrocht wurdt). Ek sprekt men wol fan genitale mienskip of
genitale seks (seks troch gebrûk fan 'e geslachtsdielen) yn tsjinstelling ta
anogenitale mienskip (seks wêrby't in geslachtsdiel kontakt makket mei de anus).
Oare soarten penetrative seks wêrby't de fagina in rol spilet, binne fingerjen
(wêrby't ien of mear fingers yn 'e fagina ynbrocht wurde), kunnilingus (in foarm
fan orale seks wêrby't mooglik de tonge yn 'e fagina ynbrocht wurdt), dûbele
penetraasje (wêrby't faginale seks kombinearre wurdt mei anale seks) en it
gebrûk fan seksboartersguod, yn 't bysûnder fan in dildo of keunstpenis.

Synonimen foar geslachtsmienskip binne geslachtlike mienskip, geslachtsferkear,
geslachtsdie(d), fleislike mienskip, seks, seksueel kontakt, seksuële omgong,
omgong, "de die", koïtus (fan it Latynske coitus, "gearkomste"), kopulaasje (fan
it Latynske copulatio, "ferbining" of "feriening") of (by bisten) pearing.
Byhearrende tiidwurden binne: besliepe, bekrûpe, berêde, heevopje,
op-en-delderje, ta immen komme, by bisten pearje of djoeie en yn bibelske sin
immen kenne. Ut 'e sprektaal binne fierders noch ferskate as minder fatsoenlik
beskôge tiidwurdsfoarmen bekend, lykas neuke, wippe, krikke, krikkrakje, pompe,
joepe, jûpse, jûtse, útride en útwenje. Eigenskipswurdlike foarmen dy't by
geslachtsmienskip hearre, binne geslachtsmienskiplik en koïtaal. As men foar de
earste kear geslachtsmienskip hat, sprekt men fan in ûntfamming.
Geslachtsmienskip tusken trije dielnimmers hjit in trio; as der fjouwer of mear
dielnimmers by belutsen binne, sprekt men fan groepseks. It ôftwingen fan
geslachtsmienskip tsjin 'e wil fan ien fan 'e partners hjit ferkrêfting.

Geslachtsmienskip kin plakfine binnen in relaasje, lykas in houlik, ferloving,
registrearre partnerskip, gearwenjen, losse relaasje, românse of ferkearing, mar
it kin ek foarkomme dat minsken inoar fersiere mei de spesifike bedoeling om ien
nacht seks mei-inoar te hawwen en inoar dêrnei nea wer te sjen. Soks hjit in
onenightstand. By bisten fynt geslachtsmienskip faak yn in fêste tiid fan 't
jier plak, de saneamde peartiid. By minsken wurdt geslachtsmienskip ornaris
foarôfgien troch in foarspul dat de partners seksueel prikelet en harren lichems
tariedt op geslachtsferkear: de penis fan 'e man wurdt stiif en jout foarfocht
ôf, en de fagina fan 'e frou wurdt fochtich troch de ôfskieding fan faginaal
focht. Sawol foarfocht as faginaal focht is in natuerlik glydmiddel.

By in onenightstand kin it foarspul al begjinne as men inoar oppikt, yn 'e foarm
fan flirten. Letter folget tútsjen, dan streakjen en it befielen fan inoars
lichem, en dêrnei it fingerjen fan 'e fagina en it ôflûken fan 'e penis. Faak
wurde oanslutend earst noch ien of beide foarmen fan orale seks ferrjochte:
kunnilingus, wêrby't de man de fagina fan 'e frou slikket, en felasio, wêrby't
de frou de penis fan 'e man ôfsûcht. By de eigentlike geslachtsmienskip bringt
de man syn penis yn 'e fagina fan 'e frou yn en beweecht dy dêrnei yn en út (it
'stjitten') yn in tempo dat stadichoan flugger giet en minder behearske is
neigeraden dat de man of beide partners tichter by it orgasme komme.

Dit stjitten jout sawol de man as de frou seksueel geniet. Foar de man wurdt dat
feroarsake troch de druk op syn nút, de uterst gefoelige tip fan syn penis, en
troch de sûgende krêft fan 'e fagina. Foar de frou wurdt it feroarsake troch de
wriuwing fan 'e penis by har gefoelige binnenste skamlippen lâns, de wriuwing
fan it ûnderlichem fan 'e man oer har klitoris, en it reitsjen troch syn penis
fan har G-plak, binnenyn har fagina. Uteinlik wurdt de druk op 'e penis fan 'e
man sa grut dat er in orgasme berikt (of 'klearkomt'), wêrby't in ejakulaasje
(útstjit) fan sperma yn 'e fagina fan 'e frou plakfynt. Biologysk sjoen is dat
de earste stap fan 'e fuortplanting: de siedsellen sille trochkringe yn it
limoer fan 'e frou en dêr sa mooglik in aaisel befruchtsje, mei as gefolch dat
de frou swier rekket en (as alles goed giet) njoggen moannen letter in poppe te
wrâld bringt.

Faak is fuortplanting lykwols net de reden fan 'e geslachtsmienskip, en sterker
noch, sille beide dielnimmers der alles oan dwaan om derfoar te soargjen dat de
frou net swier rekket. Soms lûkt de man dêrom, as er syn orgasme oankommen
fielt, syn penis fluch út 'e fagina, om op 'e búk fan 'e frou te ejakulearjen;
dat hjit koïtus interruptus oftewol de "ûnderbrutsen geslachtsmienskip" (ek
sprekt men wol fan 'foar it sjongen út tsjerke gean'). De iennichste oare
mooglikheid om swierwêzen tsjin te gean, wie foarhinne periodike ûnthâlding,
wêrby't men de fruchtberheidssyklus fan 'e frou yn 'e rekken hold en allinnich
geslachtsmienskip hie op dagen dat hja 'ûnfruchtber' wie. Net ien fan beide
systemen is wetterticht, mei as gefolch dat de frou gauris dochs swier waard.

Tsjintwurdich binne der foarbehoedsmiddels dy't folle better wurkje, lykas it
kondoom (in licht plestik hoeske dat men om 'e penis docht) of de
antykonsepsjepil, dy't op deistige basis troch de frou ynnommen tsjinnet te
wurden. Ek dy middels biede lykwols gjin hûndert persint wissichheid; in kondoom
kin barste of ôfglydzje en 'de pil' wurdt wolris fergetten en wurdt boppedat
troch in protte froulju as in ferfelende ferplichting ûnderfûn. By it ferjitten
om 'e pil yn te nimmen, kin in morningafterpil noch útkomst biede. Mar guon
manlju litte har, as se beslist gjin bern (mear) hawwe wolle, sterilisearje,
wêrby't operatyf de ferbining ferbrutsen wurdt tusken de testikels, dêr't it
sperma oanmakke wurdt, en de urinebuis, dêr't it troch nei bûten ta ejakulearre
wurdt. Guon froulju dy't nettsjinsteande alle mooglik foarbehoedsmiddels dochs
ûnwinske swier reitsje, ûndergeane in abortus, wêrby't it swierwêzen troch in
dokter keunstmjittich beëinige wurdt.

Foar geslachtsmienskip yn 'e biologyske sin (fan 'e earste stap fan 'e
fuortplanting) is it net nedich dat de frou in orgasme berikt. Sterker noch,
iuwenlang wie de medyske wittenskip derfan oertsjûge dat froulju gjin orgasme
krije koene. Pas yn 'e njoggentjinde iuw waard it tsjindiel oantoand, mar noch
altyd wurde froulju wol foarsteld as lju dy't geslachtsmienskip duldsum
ûndergeane om harren gleone manlike partner te geriivjen, of dy't harren gleone
manlike partner op in houtsje bite litte ("No net, skat, ik haw pineholle").

Dizze foarstelling fan saken is besiden de wierheid. Der sille grif froulju wêze
dy't net fan geslachtsferkear hâlde, mar de measten genietsje der perfoarst
teminsten likefolle fan as manlju. Yn dit ramt sei seksuolooch Jelto Drenth yn
2016 yn in fraachpetear mei de Ljouwerter Krante: "As ik op 'e sprekoere in
troud pear krij fan wa't de iene partner in soad sin oan seks hat en de oare
net, dan is dejinge dy't in soad sin hat meastal de frou." Wol hawwe froulju
faak ferlet fan mear seksuële stimulaasje as manlju om in orgasme te berikken:
70-80% binne dêrta direkte stimulaasje fan 'e klitoris nedich. As it harren de
muoite net wurdich is, simulearje se soms in orgasme. As se wol wier in orgasme
hawwe, kinne in protte froulju dêrby ek in froulike ejakulaasje (squirting)
belibje, wêrby't lichemseigen floeistof troch de para-uretrale klieren yn in
ritmysk ta- en ôfnimmende striel fia de urinebuis útdreaun wurdt.

Geslachtsmienskip kin yn ferskate hâldings plakfine. Sokke hâldings wurde
posysjes of 'stantsjes' neamd. De wenstichste dêrfan is de saneamde
misjonarisposysje, wêrby't de frou mei de skonken wiid spraat en omheech holden
ûnder de man leit. Dit wurdt ornaris ûnderfûn as ien fan 'e noflikste en
oangenaamste 'stantsjes' om't de sekspartners hjirby mei de gesichten nei inoar
ta lizze, sadat se inoar ûnder de geslachtsmienskip oansjen en tútsje kinne. De
namme 'misjonarishâlding' (mei de ferwizing nei in misjonaris) komt nei alle
gedachten om't dizze seksposysje de iennichste is dy't troch de Roomsk-Katolike
Tsjerke goedkard wurdt, om't it, yn 'e wrâldbeskôging fan dy tsjerke, de
natuerlike rangoarder binnen it gesin oanjout, mei de man boppe-oan en de frou
ûnderop.

By farianten fan 'e misjonarishâlding kinne de gesichten ek njonken inoar holden
wurde (wêrby't de partners inoar yn 'e nekke hymje), en de frou kin har skonken
ek plat dellizze yn it ferlingde fan har lichem, of de fuotten efter de rêch fan
'e man byinoar bringe, of (as se dêrta linigernôch is) har fuotten nei har
skouders ta bringe. Foar sawol de man as de frou kinne ferskillende hâldings fan
'e skonken fan 'e frou in ferskillend gefoel feroarsaakje. Sa hat it sterker
bûgen fan 'e heupen ta gefolch dat de penis djipper yn 'e fagina binnenkringe
kin, wêrmei't mooglikerwize it G-plak sterker stimulearre wurdt. Oft dat noflik
is of net, hinget fan persoanlike foarkar en de anatomyske skaaimerken fan 'e
partners ôf.

Mei wat fantasij kinne grif noch oare farianten betocht wurde; it fariëarjen fan
seksposysje by geslachtsferkear kin yn fêste relaasjes de positive spanning
behâlde en foarkomme dat de belibbing fan 'e seksualiteit in ferplichting of
rûtinemjittich wurdt. Faak wurdt de Kamasûtra, in ferneamd Yndiaask boek út 'e
twadde iuw, sjoen as it standertwurk op it mêd fan seksposysjes. Hoewol't dêr
yndie in protte oer dat ûnderwerp yn stiet, is it in misferstân dat de Kamasûtra
allinnich mar oer seks gean soe of sels dat it dêr yn haadsaak oer giet. Eins is
it nammentlik in godstsjinstich geskrift, ferlykber mei in bibelboek, dat rie
jout oangeande de deugdsume libbenswize dy't it hindoeïsme foarstiet, en in sûn
sekslibben heart dêr no ienris by.

Guon sykten kinne troch geslachtsferkear fan persoan op persoan oerdroegen
wurde. Datsoarte krupsjes wurde geslachtssykten of seksueel oerdraachbere
oandwanings neamd. As men frije seksuële kontakten hat, d.w.s. mei mear as ien
persoan yn koarte tiid geslachtsmienskip hat, wurdt men sterk oanmoedige om
dêrby in kondoom te brûken. Dat jildt ek as men fan jinsels wit dat men neat
ûnder de leden hat, want fan jins sekspartner kin men dêr nea wis fan wêze.
Geslachtsferkear dêr't men jin troch it gebrûk fan in kondoom by beskermet tsjin
seksueel oerdraachbere oandwanings wurdt feilige seks neamd, yn tsjinstelling ta
ûnfeilige seks, wêrby't men de risiko's fan it krijen fan sokke sykten foar leaf
nimt. De meast foarkommende seksueel oerdraachbere oandwanings binne gonorroe,
klamydia, syfilis, sjankroyd en HIV/AIDS, wêrfan't de lêste deadlik wêze kin.
Hepatitis B kin, hoewol't it ornaris net as in geslachtssykte beskôge wurdt, ek
troch geslachtsmienskip oerdroegen wurde.



https://fy.wikipedia.org/wiki/E-mail

E-mail of mail is digitale post fia ûnder oare it ynternet, dat wol sizze it
gehiel fan it ferstjoeren en ûntfangen fan digitale brieven of boadskippen. Foar
dy Ingelske/ynternasjonale begripen wurde yn it Frysk faak de begripen e-post of
elektroanyske post brûkt. Tagelyk kin it wurd ek it digitale brief of it
boadskip sels betsjutte. Foar dy betsjutting wurdt yn it Frysk e-brief,
elektroanyske brief of e-berjocht brûkt. De earste e-mail oer in
kompjûternetwurk waard yn 1971 troch Ray Tomlinson ferstjoerd. Om 1995 hinne
waard soks populêr by it grutte publyk, tegearre mei it wrâld-wide-web.

E-mail wurdt faak brûkt foar koarte, ynformele berjochten. Oars as in brief op
papier wurdt it by e-mail akseptearre om koarte en kompakte sinnen te brûken.
Troch it meistjoeren fan taheakken (attachments, mooglik sûnt de Multipurpose
Internet Mail Extensions, MIME, ynfierd binne) is it ek mooglik om de ynhâld yn
in oare foarm as tekst te ferstjoeren.

Resintlik hat kommunikaasje oer de e-mail deselde wetlike status krigen as dy
fan in brief. De mailtsjes moatte dan wol oan in tal betingsten foldwaan. De
autentisiteit moat boarge wêze; der moat sekerheid bestean oer de ôfstjoerder,
en der moat net efterôf oan knoeid wurde kinne. De saneamde "elektroanyske
hantekening" biedt hjir útkomst. De foardielen fan sa'n brûken fan e-mail
fergelike mei oare foarmen fan kommunikaasje binne:

E-mail dêr't de ûntfanger net folle wearde oan taskriuwt wurdt junkmail neamd.
In foarm fan junkmail is spam, e-mail dy't sûnder te freegjen oan in grut tal
ûntfangers ferstjoerd wurdt. In e-zine is in tydskrift dat fia e-mail ferstjoerd
wurdt. In fariant dêrop is it e-nijsbrief.

Foargongers fan e-mail binne it brief, it telegram, de teleks, de telefaks en
binnen Nederlân it op Datanet basearre Memocom 400 dat lykwols nea súksesfol
waard. Mooglik wurdt e-mail op termyn opfolge troch mobile kommunikaasje, lykas
de SMS. Yn de kontekst fan e-mail wurdt de folle stadiger briefpost faak snail
mail neamd.



https://fy.wikipedia.org/wiki/Syrje

Syrje is in lân yn West-Aazje. De haadstêd is Damaskus en de presidint fan de
republyk is sûnt july 2000 Bashar al-Assad.

Fanút Turkije streamt troch it noardeasten de 675 km lange Eufraat mei alderlei
sydrivieren.

It gebiet dêr't Syrje diel fan útmakket leit yn de saneamde Fruchtbere
Healmoanne en waard al yn de Aldheid bewenne troch ferskate âlde beskavings
lykas Mary, Ebla, Ugarit, Amoriten, Hettiten, Babyloanjers en oaren.

Om-ende-by 550 f.Kr. kaam it oan de Perzen ta en yn 332 f.Kr. oan Aleksander de
Grutte en syn opfolgers, de Seleusiden. Dêrnei in provinsje fan de Romeinen en
harren opfolgers de Byzantinen.

Yn de 7e iuw (635) ferovere de Arabieren it lân en waard it efterinoar bestjoerd
troch de islamityske dynastyën fan de Omajaden, de Abbasiden, de Turkske
Seltsjoeken, de ta de islam bekearde Mongoalen, de Egyptyske Mammelukken en lang
om let de Ottomanen. Allinnich yn it tiidrek fan de krústochten wienen der in
skoftsje kristlike foarstedommen fêstige.

Nei de Earste Wrâldkriich waard oer gebiet in Frânsk protektoraat fêstige, dat
oant-en-mei 1946 yn stân bleau. Sûnt dy tiid krige it selsstannigens. Yn 1956
ûntstie de FAR dêr't Syrje har tegearre mei Egypte by oanslute. Dizze
gearwurking soe lykwols net lang stân hâlde. In militêre kûp yn 1961 makke in
ein oan de FAR en Syrje gong op har sels.

Yn 1963 kaam de links-nasjonalistyske Ba'ath-partij, fia in nije steatsgreep oan
de macht dy't ferskate nasjonalisearrings trochfierden. Tidens de Juny-Oarloch
fan 1967 beset Israel de Golan Heechflakte. De lieder fan de Ba'ath-partij Hafiz
al-Assas luts yn 1970 alle macht nei him ta. Hy waard presidint foar it libben.
Nei syn dea yn 2000 waard by opfolge troch syn soan Bashar al-Assad.

De befolking fan Syrje is ferskillend en bestiet nei skatting tusken de 65% en
85% út Arabieren, tusken 5% en 15% út Bedoeïnen, dy't harren sels meastentiids
as Arabieren beskôgje, tusken 5% en 15% út Koerden, tusken 1% en 5% út Turken,
om-ende-by 1% út Armeenjers, minder as 1% út Turkmenen en minder as 1% út
Assyrjers.

Goed 74% fan de befolking heart ta de soennityske moslims, 16% heart ta in oare
foarm fan de islam ûnder mear ta de alawiten en de ismaëliten. De binne ek
Druzen en 10% fan de befolking is 10% kristen.



https://fy.wikipedia.org/wiki/Skiekunde

Skiekunde of gemy is in natuerwittenskip dy’t him rjochtet op de stúdzje fan de
eigenskippen fan stoffen, de gemyske feroarings dy’t dy stoffen ûndergean kinne
en de wetmjittichheden dy’t dêrut te ôf te lieden binne, dat allegear binnen it
teoretyske ramt dat alle matearje opboud is út lytse dieltsjes, te witten
molekulen, atomen en noch lytsere dieltsjes.

De basis fan de skiekunde as moderne natuerwittenskip waard lein yn it tiidrek
1780-1860 troch it wurk fan in tal wittenskippers, fan wa’t Antoine Lavoisier,
John Dalton en Amadeo Avogradro de wichtichste bydragen leveren oan de
begrypsfoarming. Har ynsichten kamen by elkoar yn de klassike atoomteory, dy’t
starichwei akseptearre waard yn de jierren nei 1860, doe’t in grut kongres fan
skiekundigen hâlden waard yn Karlsruhe. Kearnstik fan de klassike atoomteory is
it ynsjoch dat it atoom de ûndielbere basisboustein fan alle matearje is en dat
mear atomen har kombinearje kinne ta in gruttere ienheid, in molekule.

De ûntdekking fan ûnder oare de ferskynsels fan de elektrisiteit en de
radio-aktiviteit yn de rin fan de njoggentjinde iuw late yn it tiidrek fan
rûchwei 1910-1940 ta de formulearring fan de moderne atoomteory en de
kwantummeganika. Neffens de moderne atoomteory binne de atomen fan de klassike
atoomteory opboud út wer lytsere dieltsjes mei de namme proton, neutron en
elektron. De kwantummeganika lit it idee los dat dy dieltsjes in dúdlik te
bepalen plak en snelheid ha.

Neffens de dieltsjes-natuerkunde út de jierren santich fan de tweintichste iuw
binne der folle mear subatomêre dieltsjes as allinne de trije fan de moderne
atoomteory.

Skiekunde is sterk besibbe oan de natuerkunde. De tûke fan wittenskip dy’t beide
ferbynt is de fysyske gemy. Ek mei oare natuerwittenskippen binne oan it
grinsflak nije dissiplines ûntstien, lykas de biogemy en de geogemy.



https://fy.wikipedia.org/wiki/Roomsk-Katolike_Tsjerke

De Roomsk-Katolike Tsjerke, meastal de Roomske Tsjerke, is de grutste
leauwensrjochting yn it Kristendom. De Hillige Sit, dat wol sizze de Paus, it
steatsekretariaat, de pauslike kongregaasjes en de pauslike rieden, is it haad
fan de steatsrjochtlike takke fan Fatikaanstêd. Neffens it Roomske leauwen is de
Paus, dy't sit hat yn Fatikaanstêd, de plakferfanger fan Jezus Kristus op ierde
en syn útspraken wurde as ûnfeilber beskôge.

As ynstitút en organisaasje is de Roomske Tsjerke unyk. It is de âldste
organisaasje fan 'e wrâld dy't sûnder ûnderbrekkings funksjonearre hat, sûnt de
1e iuw, en is it iennichste ynstitút fan it Romeinske Ryk dat likernôch sûnder
feroarings fuortbestiet oant de tsjintwurdige tiid. It argyf en de bibleteek fan
it Fatikaan binne allyksa de âldste yn 'e wrâld.

De Roomske Tsjerke hat as ynstitút sûnt de 3e iuw in wichtige rol spile yn de
skiednis fan Jeropa en yn dy fan de rest fan de wrâld. Benammen yn de Midsiuwen
en de iuwen fuort dêrnei hawwe der út namme fan de Roomske Tsjerke en de paus in
soad oarloggen west, wêrûnder de Krústochten. Misjonarissen út de rike lannen
fan it westen waarden nei earme koloanjes stjoerd om dêr te preekjen en om de
pleatslike bewenners ta it Roomske leauwen te bekearen.

Yn 'e hiele wrâld binne mear as 900 miljoen oanhingers fan it Roomske leauwen.
Likernôch de helte dêrfan wennet yn de Tredde Wrâld. Dêrby is der likernôch ien
pryster op alle 1.400 Roomsken.

De paus regeart allinnich, hoewol't syn macht ynformeel beheind wurdt. Dat docht
er troch dekreten en rjochtlinen. De grutte linen en prinsipes wurde werjûn in
ensykliken, apostolyske ekshortaasjes en in protte oare dokuminten. Dizze wurde
yn it Latyn publisearre en krije in namme dy't begjinne mei de earste wurden
dêrfan. Sa hândelt de ensyklyk "Rerum Novarum" ('oer nije saken') de spesjale
lear fan de Tsjerke en de ensyklyk "Humanae Vitae" ('oer it minsklik libben') de
hâlding fan de Tsjerke mei antykonsepsje.



https://fy.wikipedia.org/wiki/Noarwegen

Noarwegen is in Skandinavysk lân yn Noard-Jeropa. De haadstêd is Oslo. Noarwegen
is in konstitúsjonele monargy mei as kening Harald V en mei as premier Erna
Solberg. Mei de oare Skandinavyske lannen hat Noarwegen in sterke histoaryske en
kultuerele bân, mar ek organisatoarysk is Noarwegen lid fan de Noardske Ried.

Fierder heart ek it eilân Jan Mayen ta it keninkryk. Spitsbergen falt ek ûnder
it regear fan Noarwegen. By de súdpoal hat Noarwegen nog twa eilannen: yn de
Súd-Atlantyske Oseaan Bouveteilân en yn de Stille Oseaan Peter I-eilân. It lân
makket ek oanspraak op in part fan it súdpoalgebiet, it Keninginne Maud-lân.

It lânskip fan Noarwegen bestiet foaral út bergen mei gletsjers, en in kustline
fan mear as 83.000 km² mei ynhammen, de fjorden. It noardlikste part fan
Noarwegen heart by Laplân, dêr't de Lappen of Saami wenje. Noarwegen is bekend
as it Lân fan de midnachtsinne . It leit nammentlik foar in part benoarden de
noardpoalsirkel.

Yn de 9e iuw wie Noarwegen in gebiet mei ferskate lytse keninkrykjes. Mei de
fjildslach by Hafrsfjord ferienige Harald I de ferskate lytse lannen yn ien
keninkryk. De Noaren wienen yn it tiidrek fan de 9e-13- iuw bekend as Wytsingen.
De lêste Noarske kening stoar yn 1387 en Noarwegen wie ûnder Denemark
fertsjinwurdige yn de Uny fan Kalmar. Wilens de Napoleonistyske oarloggen focht
Denemark mei Napoleon mei, en Sweden tsjin. Doe't Denemark yn 1814 Noarwegen oan
Sweden ôfstean moast, besochten de Noaren ûnôfhinklikens te krijen en tekenen
har grûnwet op 17 maaie fan dat jier. Noarwegen koe it militêre geweld fan
Sweden net keare en moasten yn novimber 1814 mei Sweden gear yn in Uny.

Yn de 19e iuw, de tiid fan de Romantyk, boaze de driuw nei Noarske
ûnôfhinklikens oan. Nei in politike striid moast Sweden belies jaan mei in
referindum. 99,5 persint fan de Noarske befolking keas foar it opheffen fan de
Uny mei Sweden wêrtroch Noarwegen op 7 juny 1905 syn ûnôfhinklikens krige.

Yn de Earste Wrâldkriich bleau Noarwegen in neutraal lân. Noarwegen besocht ek
neutraal te bliuwen yn de Twadde Wrâldkriich, mar Dútske troepen feroveren
Noarwegen tusken 9 april 1940 en 8 maaie 1945.

Yn 1949 kaam Noarwegen by de NAFO. Yn 1967 waard der ierdoalje yn de Noardsee
fûn en Noarwegen wie ridlik gau ien fan de rykste lannen fan de wrâld. Noarwegen
hat, yn 1972 sawol as 1994, mei in referendum tsjin tatreding ta de Jeropeeske
Uny stimd. It lân is al lid fan de Jeropeeske frijhannelsorganisaasje, en is
dêrtroch part fan it Jeropeeske ekonomyske gebiet.

Noarsk is offisjeel troch it hiele lân. Der binne al ferskate dialekten fan it
Noarsk, en der binne ek ferskate skriuwwizen wêrfan't twa as offisjele taal te
boek steane. Yn it noarden is yn in tal fan gemeenten ek Lapsk offisjeel.

BYP per persoan is $53.300 (2007). Gearstalling fan BYP per sektor is 2,4%
lânbou, 41,9% yndustry en 55,7% tsjinsten.

Wichtichste havens binne Bergen, Borg Havn, Haugesund, Maaloy, Mongstad, Narvik,
Oslo en Sture. Der binne 101 lytse en grutte fleanfjilden yn Noarwegen (2007),
in frij grut diel fan it loftferkear is nasjonaal. Sûnt 2000 is de Lærdalstunnel
(24,5 km) de grutste fan de wrâld. Fearboaten binne yn de kustregio's fan grut
belang.

Noarwegen hat (2006): 92.946 km ferhurde dyk. 4.114 km spoardyk. 1.577 km
farwetter.



https://fy.wikipedia.org/wiki/Londen

Londen (Ingelsk: London) is de haadstêd fan Grut-Brittanje en fan Ingelân.
London leit yn it súdeasten fan Ingelân oan de Teems, sa'n 80 km. fan de
Noardsee ôf.

De miljoenenstêd Londen, of it gruttere Londen, leit yn it súdeastlike part fan
Ingelân. It gruttere Londen beslacht in gebiet fan 1,579 km², dêrtroch is it ien
fan de grutste stêden op 'e wrâld. De Teems is in befarbere rivier dy't fan it
súdwesten nei it easten troch de stêd rint. Eartiids wie dy rivier folle breder
en ûndjipper as op it heden en waard begrinzge troch sompich lân; ter hichte fan
de London Bridge wie sprake fan tij en by floed koe it wetter oant in kilometer
breed wurde, goed fiif kear sa breed as no. Mei de oanlis fan de grutste Thames
Embankment sûnt 1862 waard de breedte fan de rivier bot beheind, waard sawat 9
hektare lân oanwûn en koe in rioel, in metro en wegen oanlein wurde. Noch
hieltyd foarmet eb en floed fan de rivier in bedriging foar de stêd, al soe de
Thames Barrier, in wetterkearing yn de Teems eastlik fan Londen, de kommende
desennia genôch beskerming biede.

It heechste punt yn Londen is Westerham Heights mei in hichte fan 245 meter.
Westerham Heights leit yn de borough Bromley yn Outer London, de bûtenring fan
it grutte Londen.

De City of London is de histoaryske stêdskern, dy't meastentiids allinnich de
City neamd wurdt. De City is fral bekend troch it grutte tal finansjele
ynstellings, dat er fêstige is. De omkrite is mar 2,6 km² grut en wurdt ek wol
de "square mile" neamd. De City hat ûngefear 7000 ynwnenners.

Londen bestiet út trettjin boroughs (dielgemeenten) fan Inner London: de City of
London en tolve fuort omlizzende boroughs, omringd troch Outer London y grutter
Londen (de folsleine stêd). De boroughs sels binne wer opdield yn ferskillende
wiken. De stêd hat yn totaal 32 bestjoerlike ienheden.

De City of London is gjin borough, mar in seremonieel greefskip. De City of
London hat dernjonken de status fan stêd, lykas de City of Westminster.

Londinium waard yn it jier 43 nei Kristus stifte troch de Romeinen, op in plak
oan de noardkant fan de Teems. Yn dy tiid wienen de Britske eilannen bewenne fan
Kelten. Yn 61 n.Kr. fernielden de Britten (Kelten) Londinium. De stêd waard wer
nij opboud. Yn de 2e iuw waard de earste brêge oer de Teems makke. Londinium wie
ien fan de grutste plakken yn it Romeinske ryk, mar doe't it Romeinske Ryk yn it
neigean rekke hie dat ek kwealike gefolgen foar de stêd.

Mei de bou fan in katedraal troch Eatelbert fan Kent groeide de stêd wer. Yn de
12e iuw waard Londen de haadstêd fan Ingelân. Yn 1348 stoar in treddepart fan de
befolking troch de Swarte Dea, yn 1665 stoaren 70.000 minsken oan de pest. Troch
de grutte brân fan Londen yn 1666 baarnde mear as de helte fan de stêd ôf,
dêrtroch is hjoed de dei mar in lyts stik fan de âlde stêd bewarre bleaun.
Tusken 1825 en 1925 wie Londen de grutste stêd op de wrâld. Troch de
tichtbefolke en net botte hygiënyske stêd rekken yn dy tiid ek in protte minsken
besmet mei goalera, dêrtroch stoaren der 14.000 minsken yn 1848 en sa'n 6.000
minsken yn 1866.

Yn de Twadde Wrâldkriich waarden grutte stikken fan Londen ferneatige troch
Dútske bombardeminten. Yn 1944-45 foelen ferskate Dútske V1 en V2 raketten op de
stêd. Sa'n 30.000 minsken rekken dêrby dea.

Yn 1948 wie Londen noch drok mei it werstellen fan de oarlochskea, dochs waard
yn dat jier de Olympyske Simmerspullen holden. De befolking fan Greater London
kromp yn en nei de Twadde Wrâldkriich fan 8,6 miljoen yn 1939 nei 6,8 miljoen yn
de 80er jierren fan de 20e iuw. Greater Londen as bestjoerlike ienheid waard
formeel yn 1965 oprjochte. Tusken 1974 en 1984 waard de Thames Barrier boud, in
wetterkearing dy't de stêd tsjin de Noardsee beskermje moast. Om it begjin fan
de 21e iuw te fieren waarden de Millennium Dome, London Eye en Millennium Bridge
boud. Op 6 july 2005 krige Londen de tawizing de Olympyske Simmerspullen 2012
organisearje te meien. Dêrmei wie Londen de earste stêd dy't trije kear
organisator wêze mocht fan de Olympyske Spullen.

De Teems hat altyd belangryk foar de ûntjouwing fan Londen west. Omdat de Teems
fan de see oan de stêd ta goed befarber wie, koenen grutte havengebieten
ûntstean. Lytse rivierkes, al of net ferbûn mei de Teems, binne kanilisearre of
mei kanalen ferbûn mei de Teems. Der binne ferskate maatregels naam om de
ferkearsbelesting yn it sintrum minder te meitsjen. Yn de 19e iuw waard de
earste metro oanlein omdat de strjitten fan Londen fol en lyts wienen. Hjoed de
dei is de metro noch hieltyd in goed ferkearsmiddel om fan it iene nei it oare
plak te kommen.

Al yn 140 hie Londen 30.000 ynwenners, yn 1300 wiene dat 100.000 en yn 1801 wie
Londen nei Rome de twadde stêd yn de skiednis fan it minsdom mei mear as 1
miljoen ynwenners.

By de folkstelling fan 2007 hie Londen 7.554.236 ynwenners. De stêdekloft (ek
wol; Grutter-Londen) hie 12.629.020 ynwenners.

Londen hat in protte nijsgjirrige gebouwen. It meast ferneamd is faaks de
klokketoer fan de Big Ben, part fan it Palace of Westminster, ek wol bekend as
Houses of Parliament.

It âldste gebou is de Tower of London, dat lykwols gjin toer is mar in grut
kastiel dêr't de âldste parten fan út de 11e iuw datearje, dat net lang nei de
Normandyske ynvaasje troch Willem de Oermasterder. Troch de tiid hinne hat it
gebou ûnder mear tsjinne as keninklik paleis, mar ek as finzenis dêr't
tsjinstanners fan de kening fêsthâlden waarden. Tsjintwurdich is it in museum,
dêr't ûnder mear de Britske kroanjuwielen te sjen binne. Tower Bridge leit
njonken de Tower of London. Alle dagen passearje mear as 40.000 fuotgongers en
reau de brêge. Tower Bridge is ien fan Londens grutste toeriste-attraksjes.

It paleis Buckingham Palace is de Londenske residinsje fan keningin Elizabeth II
en har man prins Philip. Yn de stêd en de omkriten lizze noch in grut tal oare
(eardere) keninklike residinsjes, lykas Frogmore, Hampton Court Palace,
Kensington Palace en Windsor Castle.

It reuzerêd London Eye en The O2 (earder Millennium Dome) hearre ta de nijste
attraksjes fan de stêd. De London Eye jout op maksimaal 135 meter hichte in wiid
oersjoch fan de stêd, de twadde is in grut evenemintekompleks, dêr't ûnder mear
popkonserten jûn wurde.

Yn 1908, 1948 en 2012 waarden de Olympyske Simmerspullen yn Londen holden.
Londen is de iennichste stêd dêr't de Olympyske Spullen trije kear holden binne.



https://fy.wikipedia.org/wiki/Ljouwert_(st%C3%AAd)

Ljouwert (Ljouwertersk: Leewarden of Liwwadden; Nederlânsk: Leeuwarden;
Aastersk/Skylgersk: Lieuwadden; Amelânsk: Liewa'den; Biltsk: Luwt; Hylpersk:
Leauwert; Skiermûntseagersk: Leeuwerts; Stellingwerfsk: Liwwadden of Luwadden;
Westerkertiersk: Leeuwerd) is de haadstêd fan Fryslân en ek it haadplak fan de
gemeente Ljouwert. De stêd hat 95.949 ynwenners (desimber 2013) en is dêrmei de
grutste stêd binnen de provinsje.

Ljouwert is ûntstien út trije terpen oan de eastlike igge fan de Middelsee, te
witten de terpen Aldehou, Nijehou en Hoek. De formele gearfoeging fan de trije
terpen krige syn beslach yn in rige Aldfryske oarkonden yn de earste helte fan
de 15e iuw. Nei de ein fan de Fryske frijheid ûntjout Ljouwert him ûnder frjemde
hearskers as bestjoersplak fan de lettere provinsje Fryslân.

Op it mêd fan ûnderwiis en wittenskip hat Ljouwert trije hegeskoallen, de
kursus- en taalynstelling Afûk, de Fryske Akademy en de Wetsus Akademy
(wettertechnology). Ljouwert hat 29.628 hbû en mbû-studinten (stân 2010).

Mei in gerjochtshof en in rjochtbank is Ljouwert foar it rjocht yn de provinsje
Fryslân, as ek foar arrondisseminten bûten de provinsje, in plak mei
betsjutting. Ljouwert is ien fan de alve Fryske stêden yn Westerlauwersk
Fryslân. Yn 2018 is Ljouwert, mei de Malteeske haadstêd Valetta, Kulturele
Haadstêd fan Europa.

Fan de sân grutste stedsgebieten binnen de provinsje Fryslân (Ljouwert,
Drachten, Snits, It Hearrenfean, Harns, Frjentsjer, Dokkum) leit Ljouwert it
meast sintraal, de ôfstân nei ien fan de oare plakken is himelsbreed noait
fierder as 30 kilometer. De stêd leit sa likernôch 50 kilometer westlik fan
Grins, 110 kilometer westlik fan de Eastfryske stêd Lear, en himelsbreed sa'n 80
kilometer noardlik fan Swol. Yn it westen is Ljouwert troch de oanlis fan de
Ofslútdyk ferbûn mei West-Fryslân en Amsterdam.

It histoaryske sintrum fan Ljouwert is geakundich ûnderdiel fan Eastergoa, it
terpgebiet tusken de Middelsee en de Lauwersmar. De skiednis fan Ljouwert
begjint mei de trije terpen dy't oan de Middelsee leinen, yn de lette midsiuwen
slike dy see stadichoan ticht. De skieding tusken Eastergoa en Westergoa wurdt
yn it ynpoldere lân foarme troch de Swette. As feart rint dy tsjintwurdich fan
Snits nei Ljouwert, mar de oarspronklike skieding rûn troch oan it begjin fan it
Bilt oan ta. It stedsgebiet westlik fan de histoaryske binnenstêd en de Skrâns
is boud yn it poldergebiet fan de eardere Middelsee. It lân oan de eastkant fan
de Skrâns wie besteand (âld) lân, it gebiet westlik fan de Skrâns waard nei it
ynpolderjen dus nij lân. De grins tusken âld lân en nij lân komt werom yn de
nammen fan de wenwiken Aldlân en Nijlân oan de súdkant fan de stêd. Westergoa,
Eastergoa en de Middelsee binne ûnderdiel fan de Klaaistreek. Troch it Van
Harinxmakanaal, it Prinses Margrietkanaal en ferskate natuerlike wetterstreamen
is Ljouwert yn it easten ferbûn mei de De Wâlden, yn it suden mei it wetterlân
fan it Lege Midden.

Yn it noarden grinzet de gemeente Ljouwert oan Ljouwerteradiel, yn it easten oan
Tytsjerksteradiel, yn it suden oan Boarnsterhim en yn it westen oan
Littenseradiel en Menameradiel.

It tichtslike en ynpoldere lân fan de eardere Middelsee leit in stik leger as it
gebiet bûten de kwelderwâlen fan Westergoa en Eastergoa. It westen fan de stêd
is boud op klaaigrûn. Yn it grutste part fan de stêd bestiet de grûn foaral út
fean op klaai. Noch fierder eastlik fan de stêd lizze de pleistosene sângrûnen
fan De Wâlden. It gea om de stêd hinne bestiet foar it grutste part út greidlân.
It iennichste reliëf wurdt foarme troch âlde terpen, kwelderwâlen en slinken. De
Lytse Heechstrjitte yn it noarden fan it sintrum is op de terp Nijehove boud en
it hichteferskil is fan de Iewâl/Gûverneursplein goed te sjen. It sintrumgebiet
leit op in hichte fan 0,2 - 3 m. boppe seenivo. Nei it súdeasten en easten ta
lizze ferskate marren en puollen.

Yn 2006 begûn de bou fan in nije wenwyk súdlik fan it stedsgebiet; De Súdlannen.
De wenwyk moat healwei de tweintiger jierren klear wêze. Techum is de earste
buert dy't klear wêze sil. Oan de noardkant fan de stêd leit de nije wenwyk
Blitsaard, dêr't de earste huzen yn 2006 oplevere waarden.

Yn it tiidsrek 2000-2010 binne de de Vegelinbuert, de Frijheidswyk en
Skieringen-Heechterp fernijd. Foar 2011-2014 sille de neikommende wiken fernijd
wurde: Skipsbuert, Oldegalileën/Blommebuert, Nijlân, Tjerk
Hiddes/Cambuursterhoek, Flietsône en it Faleriuskertier.

Ljouwert hat ûnder ynfloed fan de Noardsee in matige seeklimaat. Yn de simmer
binne de temperatueren kâlder as yn it binnenlân, yn de winter lizze de
temperatueren ornaris heger. It klimaat wurdt beynfloede troch de
Midden-Europeeske eastestewyn.

Neffens de klimaatklassifikaasje fan Köppen falt Ljouwert yn de yndieling Cfb.
(tuskenbeiden seeklimaat).

By in stoarm kin de delslach sa grut wêze dat gemalen, pompen en
ôfwetteringsynstallaasjes fan it Wetterskip Fryslân ynset wurde. Sokke stoarmen
komme net faak foar. It tal sinne-oeren yn Ljouwert is 1.475 yn ’t jier. De
klimaatgegevens hjirûnder binne fan it automatyske KNMI-waarstasjon yn Ljouwert.
Oare automatyske waarstasjons fan de KNMI yn de provinsje Fryslân stean yn
Starum en op Skylge.

De skiednis fan Ljouwert giet werom nei de Romeinske tiid. Doe wennen der al
minsken op it plak dêr't no de Aldehou stiet. Ljouwert is ûntstien op trije
terpen dy't opsmiten waarden oan in ynham fan de Middelsee dy't letter
tichtslike en ynpoldere waard. De rivierkes Ie, Flyt en Potmarge mûnen by dy
terpen út yn de Middelsee. De terpbewenners dienen oan lânbou, fiskerij en
skipfeart. Ljouwert lei geunstich oan see en ûnderhold hannelskontakten mei oare
hannelsplakken lykas Lübeck en mei de Eastseelannen. Op de terpen ûntstiene
trije delsettings: Aldehou, Nijehou en Hoek.

De terp Aldehou, dy't fanâlds in úthôf fan it abdij fan Corvey yn Ingelân wie,
hie yn 'e midden fan de 12e iuw in tsjerke, wijd oan de hillige Fitus. Yn 1285
waard Ljouwert al as plak neamd yn in Dútske hannelsakte. Tusken 1200 en 1300
slike de Middelsee ticht en waard de hannel minder fanwege it ûntbrekken fan in
haven. Tenei waard de measte handel dien mei de omkriten. Yn 1392 stiene de
omlizzende gritenijen de magistraat fan de stêd hege rjochtspraak ta. Yn
jannewaris 1435 waarden Aldehou, Nijehou en Hoek gearfoege ta ien stêd,
Ljouwert, dy 't datselde jier stedsrjochten krige. Foar it formeel gearfoegjen
fan de stêd waarden ferskate Aldfryske oarkonden opsteld. Yn dy oarkonden waard
Ljouwert as Liowert en Lyowert skreaun. Yn de 15e iuw lôge de striid tusken
Skieringers en Fetkeapers op; in striid dy't tusken Norbertinen en Bernardinen
yn de 14e iuw ûnstien wie. Yn it miene stienen de stêden en it plattelân efter
de Skieringers. Ljouwert wie it bolwurk fan de Fetkeapers. De partijstriid late
ta de bou fan nije ferdigeningswurken. De Fryske frijheid komt foar Fryslân
tusken Sudersee en Iems yn 1498 ta in ein. Yn dat jier jout de Roomske keizer
Maksimiliaan I fan it Hillige Roomske Ryk al dy Fryske lânsgemeenten oan de
Saksyske hartoch Albrecht fan Saksen. Yn july 1499 wurdt troch Albrecht fan
Saksen in Rie ynsteld foar it bestjoer en rjochtspraak yn syn Fryske gewesten.

Yn it jier 1500 fynt yn Ljouwert in rebûlje plak tsjin de besetter. By dy
rebûlje bliuwt Wigle fan Aytta trou oan de keizer fan it Hillige Roomske Ryk. De
Saksyske bestjoerders yn Westerlauwersk Fryslân besochten harren gesach oer de
Fryske lannen te hâlden, dêr't fan ferskillende kanten ferset tsjin wie. Yn 1512
lieten se twa foaroansteande Fryske eallju op fertinking fan kontakten mei
Edzard de Grutte fan it Greefskip Eastfryslân yn Ljouwert ûnthalzgje. Yn 1515 is
de Saksentiid ta in ein en wurdt de lettere Karel V formeel Hear fan Fryslân. Yn
1523 waard Ljouwert de ferneamde Fryske frijheidsstrider Wijerd Jelckama as ien
fan lêsten fan de Arumer Swarte Heap ûnthalzge. Mei de dea fan Jelckama, besibbe
oan Grutte Pier, kaam der in ein oan de Fryske opstannen.

Yn 1529 waard begûn mei de bou fan de toer fan de Aldehou, op de eardere terp
Aldehou. Om grûnfersakkingen waard de bou yn 1532 stil lein. It Hof fan Fryslân
krige yn 1571 in eigen ûnderkommen, de Kânselarij. Yn deselde tiid waard yn
Ljouwert ek it tsjerklik gesach fêstige. De Sint-Fitustsjerke waard de sit fan
de deken. Yn 1559 waard Ljouwert ta biskopssetel ferheft fan it nij oprjochte
bisdom Ljouwert. Cunerus Petri, de ienige biskop, belanne by de kalvinistyske
machtsoername koarte tiid yn it gefang en ferliet Fryslân dêrnei definityf. De
Sint-Fitustsjerke waard yn de jierren 1595 en 1596 wegens fiergeande
boufallichheid ôfbrutsen. De 16e en 17e iuw foarmen in gouden tiid foar
Ljouwert. Ljouwert krige oansjen trochdat it de residinsje waard fan de Fryske
Nassau's dy't steedhâlder waarden fan de noardlike provinsjes. Yn dizze iuwen
kaam de stêd ta grutte bloei. Mei de komst fan in nij bestjoer, dêr’t Ljouwert
it bestjoerlike sintrum fan waard, koe de stêd him fierder ûntjaan. Soks docht
bliken út it ynwennertal fan Ljouwert. Yn 1511 wennen der sa likernôch 4.000
minsken yn de stêd; yn 1650 wie Ljouwert útgroeid ta in stêd mei 15.000
ynwenners. Ljouwert hearde doe by de tsien machtichste stêden fan Nederlân.
Bewyskes dêrfan binne prachtige bouwurken út dy tiid, lykas de Kânselarij (dêr't
rjocht sprutsen waard), it Steedhâlderlik Hof, de Waach (as sintrum fan de
hannel), en de skeane toer de Aldehou. De Prinsetún waard yn 1648 oanlein.

Yn 1675 waard it steedhâlderskip erflik ferbûn oan de Nassau's en fan om 1750
hinne ôf koe de steedhâlder troch it tanimmen fan beneamingsrjochten syn ynfloed
noch fierder útwreidzje. It oerwicht dat de Nassau-dynasty yn relaasje ta oare
ynfloedrike groepearrings en yndividuen yn Fryslân hie, kaam ta utering yn
harren libbensstyl. Yn dy snuorje waarden it Steedhâlderlik Hof en oare paleizen
fan de Fryske nassau's opkreaze. Om 1780 hinne begjint de Patriottenbeweging yn
Fryslân. Under Court Lambertus fan Beyma wurdt in ferbûn fan Patriotten ta stân
brocht, dêr't Ljouwert him by oanslút. Under druk fan de Patriotten akseptearren
de Fryske Steaten boargerbewapening. Yn Ljouwert en Dokkum waarden fuortendaliks
frijkorpsen foarme neist de âlde skutterijen. Tusken 1761 oant 1798 wie Fryslân
it meast radikaal-revolúsjonêr bestjoerde gewest fan de Republyk fan de Sân
Feriene Nederlannen. Nei in mislearre steatsgreep yn 1787 joegen de Patriotten
belies en flechten nei Frankryk.

Yn 1795 foelen Frânske troepen de Republyk fan de Sân Feriene Nederlannen yn. Yn
de Frânske tiid wie Ljouwert de haadstêd fan it Departemint fan de Iems (rûchwei
Fryslân en Grinslân), letter waard dat it Departemint Fryslân. Mei de komst fan
de Frânsken kamen de patriotten werom dy’t oan ‘e ein fan de 18e út Ljouwert en
de rest fan Fryslân troch oranzjisten ferdreaun wienen. Yn 1795 skeinden en
plonderen radikale patriotten de grêven fan de steedhâlderlike famylje yn de
Ljouwerter Grutte Tsjerke. Hja fuotballen mei de skedels fan de Fryske Nassau's.
Yn novimber 1813 kaam de âldste soan fan steedhâlder Willem V werom nei Nederlân
en waard nei it Kongres fan Wenen yn 1815 útroppen ta kening fan de Nederlannen.
Yn de Frânske tiid feroaren de steatskundige ferhâldings yn de Nederlannen gâns.
De republyk waard troch de Frânsen opheft en der kaam in ienheidssteat foar yn
't plak. Nei de Frânske tiid waard de ienheidssteat yntakt holden. Dêrtroch
rekke Fryslân syn status as autonoom gewest definityf kwyt. Ljouwert soe tenei
haadstêd fan de provinsje Fryslân wêze.

Yn 1827 begûn it ryk mei de oanlis fan strjitwegen fan Ljouwert nei Oerisel en
nei Grins, Harns, Snits en De Lemmer. Yn de twadde helte fan de 19e wurde de
ferbinings mei oare stêden/kriten ferbettere. Der waarden nije kanalen groeven
en Ljouwert krige ferskillende treinferbinings. Fan de sudergrêft by de Emmakade
lâns en by de hjoeddeistige Ljouwert jachthaven nei it suden ta waard it Nije
Kanaal yn novimber 1895 iepensteld. Yn oktober 1863 waard de treinferbining
tusken Harns en Ljouwert iepene. Yn 1866 rieden de earste treinen nei Grins en
yn 1868 waard Ljouwert mei It Hearrenfean en Swol. Op 't lêst fan de 18e iuw
wurde bûten de stedsgrêften wenningen boud tusken Ljouwert en it doarp Huzum.
Dat wie it begjin foar de wenwyk Achter de Hoven. Oan 'e ein fan de 19e iuw
wreidet Ljouwert him fierder út bûten de stedsgrêften. De Transfaalwyk waard
boud tusken 1870 en 1940. De bou fan oare stedsdielen lykas de Fokseparkwyk en
Huzum-West begûn krekt nei 1900.

Yn 1938 waard bûten de stêd in fleanfjild boud. Under Dútske besetting waard dêr
in militêr fleanfjild fan makke. Nei de Twadde Wrâldkriich waard it fleanfjild
brûkt foar de sivile loftfeart, sûnt 1949 is it de fleanbasis Ljouwert fan de
Keninklike Loftmacht. Yn 1944 waard in diel fan de gemeente Ljouwerteradiel
anneksearre, wêrtroch Ljouwert der 15.000 ynwenners by krige. Foar de Twadde
Wrâldkriich hie Joadske mienskip yn Ljouwert. Dy mienskip wie op syn hichtepunt
yn it jier 1869, doe't 1.205 Joaden yn Ljouwert wennen. By de Dútske ynfal is
fergees besocht om 800 Joadske flechtlingen út Westerbork nei de stêd ta te
heljen; ein maaie 1940 moasten hja werom. Troch de Twadde Wrâldkriich wie de
Joadske mienskip yn Ljouwert lytser wurden. De synagoge oan de Sakrmintsstrjitte
waard yn 1948 opnij wijd, mar wie no te grut wurden, dat yn 1964 waard er
sletten. Yn 1998 hie Ljouwert 45 Joadske ynwenners. Nei de Twadde Wrâldkriich
waard de stêd flink útwreide mei nije wenwiken en de ferkearsferbiningen mei
oare stêden en kriten waarden ferbettere. De besteande strjitwegen fan It
Hearrenfean en Harns waarden yn de twadde helte fan de 20 iuw omboud ta sneldyk.

De gemeente Ljouwert stiet mei 95.313 ynwenners op 1 febrewaris 2012 op it
tritichste plak fan grutste gemeenten fan Nederlân. Ljouwert is de grutste stêd
fan de provinsje Fryslân en nei Grins de twadgrutste stêd fan Noard-Nederlân
(Drinte, Fryslân en Grinslân).

Fan de Ljouwerters is 22% 19 jier of jonger (20.762 minsken). Sa'n tsien persint
is 20-24 jier âld (9.578 minsken) en 28% falt yn de kategory 25-44 jier (26.689
minsken). Sa likernôch 25% falt yn de kategory 45-64 jier (23.654 minsken) en
sawat 15% is 65 jier of âlder (14.155 minsken).

De gemeente Ljouwert hie 94.838 ynwenners yn 2011, wêrfan goed 8 persint
westerske allochtoanen en goed njoggen persint net-westerske allochtoanen. De
grutste net-westerske groepen bûtenlanners wienen de Turken (456), Marokkanen
(967), Surinamers (1.368) en Nederlânske Antillianen en Arûbanen (973). Yn 2009
hie de stêd goed 94.000 ynwenners fan 181 ferskillende nasjonaliteiten.

Yn Ljouwert wurdt Frysk en Nederlânsk praat. It Stedsfryske stedsdialekt, it
Ljouwertersk, hat sawol Fryske as Nederlânske eleminten. Yn 1993 prate 46
persint fan de ynwenners Nederlânsk, 39 persint Frysk, en 15 persint Stedsfrysk.

Yn it neikommende oersjoch stean de histoaryske ynwennertallen fan de gemeente
Ljouwert::

Sifers oangeande religy yn de stêd Ljouwert binne net bekend. De sifers binne
fan it CBS, oangeande religy, binne neffens COROP-regio berekkene. Hjirûnder
stean de sifers foar de COROP-regio Noard-Fryslân fan 2003:

De prostantse tsjerken yn de stêd binne oansletten by de Kerkelijk Bureau
Protestantse Gemeente te Leeuwarden i.w.. Under dizze gemeente falle de
neikommende wykgemeenten: Grutte of Jakobinertsjerke, Iepen Hof en de Skakel
(Kammingabuorren). De Protestantske Gemeente Ljouwert hat syn eigen blêd, 'De
Geandewei'. De Protestantske Gemeente Ljouwert hat 6800 leden. Mei troch it
delgeande ledetal hie de tsjerkerie yn oktober 2011 besletten om de
Pelikaantsjerke, Koepeltsjerke, Fenix en de Adelaar te sluten.

De Evangelysk Luterske Gemeente Ljouwert is yn it jier 1681 stifte en betelle
troch Andreas Möller, in Dútske ritmaster, yn tsjinst fan de Fryske Nassau's. Op
it plak dêr't de tsjerke boud is stie earder in roomsk kleaster. Yn 1774 is de
âlde tsjerke foar in grut part fuorthelle, de tsjerke dy't dêrfoar yn it plak
kaam is noch hieltyd deselde as dy hjoed-de-dei oan de Nije Easterstrjitte
stiet. Yn de tsjerke is romte foar likernôch 150 minsken. Organisatoarysk falt
de Luterske Tsjerke ûnder de organisaasje fan de protestantske PKN.

De Betheltsjerke is in kristlike grifformearde tsjerke. De 'Kristlik
Grifformearde Tsjerke fan Ljouwert' waard yn juny 1893 oprjochte. De tsjerke oan
de Huzumerleane is yn 1986 boud.

De parochy fan de roomsk-katolike tsjerke yn Ljouwert hjit de Titus Brandsma
Parochy. Dy hat twa tsjerkegebouwen yn behear: de Sint-Bonifatiustsjerke en de
Sint Dominikustsjerke. Ljouwert leit ek oan de pylgerrûte fan Sint Jabik nei
Hasselt, it saneamde Jabikspaad. It Japikspaad is it begjin fan it pylgerpaad
nei Santiago de Compostela. Fan 1559 oant en mei 1580 hie Ljouwert in eigen
bisdom. It bisdom hat yn dy koarte tiid mar twa biskoppen hân. Troch de
reformaasje waard it plak fan de Roomske tsjerke yn de Fryske mienskip lytser.
Roomske kleasters en oar tsjerkebesit waarden yn 1580 eigendom fan de Steaten,
sa ek it Bisdom Ljouwert. De Sint-Bonifatiustsjerke is it heechste en grutste
religieuze bouwurk yn de stêd. De bou dêrfan begûn yn 1882 en op 19 novimber
1884 waard de tsjerke wijd. De beide roomske tsjerken yn Ljouwert binne
ûnderdiel fan it yn 2006 oprjochte Bisdom Grins Ljouwert. Yn oktober 2010 waard
in Marijeposessy yn de stêd holden, dêr't 700 minsken oan meidienen. Neffens de
Ljouwerter Titus Brandsmaparochy wie it doe fiif iuwen lyn dat der yn Ljouwert
foar it lêst in prosessy mei it byltnis fan Us Leaffrou fan Ljouwert holden
waard. Ut Leaffrou fan Ljouwert stiet yn de Dominikustsjerke.

De skiednis fan de menisten giet werom nei de earste helte fan de 16e iuw, de
tiid fan de reformaasje. Sicke Frearks wie de earste martler fan de dopersken yn
de Nederlannen. Hy waard op 20 maart 1531 ûnthalze yn Ljouwert. Dêrtroch naam
Menno Simons syn twivel oer de katolike tsjerke ta. Yn 1629 is der sprake fan in
menistefermanje oan it Switserwaltsje. Op it plak fan hjoeddeistige fermanje oan
de Wurdumerdyk waard yn 1631 in houten fermanje delset. Yn 1680 wurdt it in
stiennen bouwurk. Yn it jier 1760 waard de fermanje oan de Wurdumerdyk ferboud,
yn 1850 waard de romte grutter makke en fernijd. Yn 1695 waard de Fryske
Doperske Sosiëteit stifte.

De Grifformearde Tsjerke Frijmakke is de Moarnsstjer. Yn 1999 waard de
Noardertsjerke oan de Fryske Akademy ferkocht. Mei de Grifformearde Tsjerke
Frijmakke yn Huzum waard in nij tsjerkegebou socht. Beide tsjerkegemeenten
fusearren yn 2011. Yn novimber 2004 waard de earste tsjinst yn de Moarnsstjer
holden.

De Remonstrantske Gemeente Ljouwert hat sa'n 90 leden, freonen en
belangstellenden. Hja tsjerkje yn de Waalske Tsjerke oan de Grutte
Tsjerkstrjitte. It wurdgebiet fan de remonstranten beslacht de provinsje
Fryslân.

Yn Ljouwert binne twa tsjerken fan de baptisten: De Parktsjerke fan de
Baptistegemeente Ljouwert en De Wyngaard fan de Frije Baptistegemeente Ljouwert.
De Baptistegemeente Ljouwert waard yn jannewaris 1896 stifte.

Hjoed de dei is der yn Ljouwert noch in lytse Joadske mienskip, dy't mei
wichtige feestdagen gearkomt yn de synagoge yn de Slotmakkerstrjitte. Yn 1964
waard de synagoge yn de sacramentstrjitte sluten omdat dy te grut wie foar de
Joadske mienskip. Fan de eardere synagoge is in dûnsskoalle makke. Op bepaalde
dagen wurdt it brûkt as Joadsk moetingssintrum. De Joadske mienskip yn Ljouwert
hie 45 leden yn 1998. Op it Jaconijnertsjerkhôf, foar de Joadske skoalle oer,
ferskynde yn 1987 in betinkingsmonumint. Yn maaie 2001 waard it monumint
restaurearre. Yn it Fersetsmuseum Fryslân wurdt ek omtinken jûn oan de
joadeferfolging.

B&W, de gemeenterie en harren meiwurkers hawwe harren wurkplak yn it stedhûs fan
Ljouwert. Oant 1993 sieten alle gemeentlike tsjinsten yn it stedhûs en
bygebouwen. Oan 'e ein fan de tachtiger jierren fan de 20e iuw kaam der fanwege
romtegebrek in nij stedskantoar oan it Aldehoustertsjerkhôf dêr't in grut
kompleks foar sljochte wurde moast. It monumintale Burmaniahûs bleau wol oerein
mar waard ynsletten troch de nijbou. Yn 1993 waard it stedskantoar yn gebrûk
nommen. Elke wyk hat in wykwethâlder en in stedsdielbehearder ta syn foldwaan.

Yn 1990 gie de gemeente in stêdebân oan mei de Russyske stêd Orjol. Neidat Orjol
minder florissant foar ljocht kaam en it nut fan de bân yn twifel lutsen waard
en te djoer beskôge waard, hat de gemeente yn 2002 de bân mei har susterstêd
ferbrutsen. Yn de perioade fan de stêdebân hat der ûnder mear in útwikseling
west fan kuorbalteams, hawwe Ljouwerters de Russyske stêd besocht en is der in
Russyske temawike organisearre wêryn't it Fersetsmuseum fan Ljouwert de
eksposysje mei as titel ‘Orjol 1941-1943, byld fan in Russyske stêd yn
oarlochstiid’ tentoanstelde.

It stedswapen is werom te sjen op ferskillende âlde bouwurken yn 'e stêd. Yn
1818 waard it wapen yn De Haach fêststeld. De eftergrûn fan it wapen hat de
kleur azuer, it wapenbist is in kliuwende liuw fan goud. It wapenskyld is
bedutsen mei in goudene kroan. Der binne ferskate teoryen oer de skiednis fan it
wapen. Wierskynlik hat de liuw te krijen mei de hillige Sint Vitus, dêr't in
tsjerke foar boud waard op de terp Aldehou. Op it âldst bewarre segel fan de
stêd út 1422 stiet de Sint Vitus-tsjerke mei dêrûnder in liuw. Yn it tiidrek
1472 - 1493 wurde yn Ljouwert munten slein mei de kliuwende liuw as wapen. Op it
lêst fan de fyftjinde iuw ferskynt it wapen op in sekreetsegel, oerlevere op in
oarkonde fan 5 maart 1490. Yn 1584 wurdt it wapen yn kleur ôfbylde. Guon
saakkundigen fine it wapen fan Ljouwert de suterige kant neist.

Oer de skiednis fan de flagge is net safolle bekend. De stêd hat grif in banier
hân, in flagge mei it wapenbyld. Sa'n banier is oerlevere op in sulveren beker
fan it Ljouwerter skippersgilde út 1658. Om 1700 hinne ferskynt in flagge mei
fjouwer horizontale banen blau, giel, blau, giel. Der binne ek flaggen mei twa
banen giel - blau as ek blau - giel. De hjoeddeistige flagge is fêststeld troch
in beslút fan B & W fan 1 augustus 1947, nr. 4401. Dêrneist is der in wimpel
dy't nergens formeel fêstlein is.

Mei troch de status fan provinsjale haadstêd hat Ljouwert sa’n 54.000
wurkplakken. In grut part fan dy wurkplakken meitsje diel út fan de
tsjinstferlienende sektor en de oerheidsynstellings. Yn 2010 lei it persintaazje
wurkleazen om de 6,8 persint. Dat wie 0,8 persint heger as de Fryske trochsneed
en en 1,4 persint boppe de Nederlânske trochsneed. Ljouwert hat fjouwer wenwiken
dy’t spesjaal omtinken krije fan de oerheid fanwege harren sosjale efterstân.

Yn Ljouwert sitte in tal haad- en regiokantoaren fan grutte tsjinstferlienende
ûndernimmings lykas KPN, Friesland Bank, Rabobank, Postbank, ING, ABN-Amro,
AEGON, Achmea, en ûnderdielen fan Sintraal Behear en FBTO. Fierders is der in
grut suvelkonsern (Friesland Campina), twa haadkantoaren fan regionale kranten
(Ljouwerter Krante en Frysk Deiblêd) en in soad lytse en middelgrutte bedriuwen.
De 114 meter hege Achmeatoer, de 77 meter hege toer fan Avero, en de koepel fan
de Friesland Bank hawwe grutte ynfloed op it stedsbyld fan Ljouwert. Cendris
B.V. en CrossOver binne de twa grutte callcenters/marketingbedriuwen fan de
stêd.

Der binne trije grutte yndustryterreinen yn Ljouwert: Ljouwert West is it âldste
yndustryterrein fan de stêd. Yn de tachtiger jierren fan de 20e iuw is
yndustryterrein Himrik oanlein. It nijste yndustryterrein is it Newtonpark, oan
de súdwestkant fan de stêd. It terrein fan Friesland Campina kin wat de grutte
oanbelanget ek as yndustryterrein sjoen wurde. In protte bedriuwen yn Ljouwert
binne lid fan ien fan de neikommende bedriuws- en ûndernimmersferienings, lykas
de Kommersjele Klub Ljouwert, Leon, Merkkontakt Fryslân, Nije Garde Ljouwert en
Jong Bedriuwen Netwurk Fryslân.

Ljouwert hie yn 2009 750 winkels, 236 kafees/restaurants en 12 hotels. De
belangrykste winkelstrjitten binne de Nijstêd, Wurdumerdyk, it Wilhelminaplein
en de Foarstreek. Op it Wilhelminaplein is alle freeds in wykmerk. Oan de râne
fan it sintrum sit it retailpark De Sintrale, dêr't eartiids de PEB Sintrale
(P.E.B. stiet foar Provinsjaal Elektrisiteits-Bedriuw, letter opgien yn it
tsjintwurdige Nuon N.V.) siet. Doe't dat bedriuw ferdwûn wie, kaam it terrein
fan 7 ha. yn 1989 te keap. In projektûntwikkelder kocht it ferlitten
fabryksterrein, dat frijmakke waard om plak te meitsjen foar 12.000 m² winkels.
Yn 1991 iependen de earste winkels harren doarren. Der binne ek gruttere winkels
te finen lykas Media Markt. Fierders binne der ferskillende spesjaalsaken en in
boumerk fêstige. De kommende jierren sil der 13.000 m² by bout wurde. Dêrmei
komt it totale winkeloerflak op 42.000 m². De opset en de bransearring bart yn
nauwe gearwurking mei de gemeente.

Ljouwert is sûnt de 16e iuw de haadstêd fan de provinsje Fryslân en hat dêrtroch
in lange tradysje as bestjoerdersplak. It provinsjehûs fan Fryslân is de sit fan
it provinsjaal bestjoer fan Fryslân oan de Twibaksmerk yn Ljouwert. Neist it
stedsbestjoer en it provinsjale bestjoer hat Ljouwert noch ferskate oare
ynstânsjes.

Ljouwert hat 18.950 hbû-studinten en 10.678 mbû-studinten (stân 2010). Yn it
skoaljier 2008/09 hienen de Ljouwerter basisskoallen 8.389 skoalbern en yn it
fuortset ûnderwiis wienen 7.578 learlingen.

Yn Ljouwert binne ferskate skoallen foar middelber beropsûnderwiis en fuortset
ûnderwiis, wêrûnder it Fryslân Kolleezje, de Fryske Poarte, CSG Comenius, AOC
Fryslân, Kristlik Gymnasium Beyers Naudé en 5 skoallen dy't hearre by de
skoallemienskip Piter Jelles.

Yn Ljouwert binne trije skoallen foar heger beropsûnderwiis: Hegeskoalle Van
Hall Larenstein, de Noardelike Hegeskoalle Ljouwert en Stenden hegeskoalle (fusy
fan de Kristlike Hegeskoalle Nederlân en de Hegeskoalle Drinte). Ljouwert hat ek
fêstigingen fan de Universiteit Wageningen, Ryksuniversiteit Grins en de
Hânzehegeskoalle Grins. De yn Ljouwert festige Akademy foar Popkultuer is fan
dizze lêstneamde HBO-ynstelling in oplieding. Dêrneist sit de Iepen Universiteit
ek yn Ljouwert. De Iepen Universiteit biedt ôfstânsûnderwiis oan foar eltsenien
boppe de 18 jier.

De Fryske Akademy is in ynstitút dat wittenskiplik ûndersyk docht op it mêd fan
de Fryske taal, kultuer, skiednis en mienskip. De Afûk is in kursusynstitút dy't
rûnom yn de provinsje Fryslân kursussen Frysk jout en dêrneist in ferskaat oan
taalprojekten hat.

Foar nijsfoarsjenning binne der in Ljouwert ferskate kanalen. De twa deiblêden
dy't har beide op de hiele provinsje rjochtsje binne de Ljouwerter Krante en it
Frysk Deiblêd. Fierders binne der de gratis blêden lykas de Hûs oan Hûs, De
Stedskrante, Liwwadders, en UIT (ek as taheaksel fan de Ljouwerter Krante).
Omrop Fryslân rjchtet har mei radio, tv en ynternet benammen op de hiele
provinsje en de lokale omrop Omrop Merkurius rjochtet har mei deselde middels
spesifyk op de gemeente Ljouwert. Op ynternet is liwwadders.nl sterk
fertsjintwurdige, krektas de sites fan de beide deiblêden en de beide omroppen.
NijsTV stjoert nijsberjochten út, kombinearre mei de radio-útstjoerings fan
Omrop Merkurius. De Riedsgearkomsten wurde útstjoerd fia it lokale radiostasjon
dat ek útstjoert fia ynternet.

In oantal grutte diken en sneldiken ferbynt Ljouwert mei oare stêden en kriten.
Yn it suden leit de A32, dy’t de stêd mei It Hearrenfean en Swol ferbynt. Yn it
noardeasten fan de stêd leit de N355 nei Grins ta. Oan de westkant fan de stêd
leit de N355 (Waadseewei) nei Harns en de Ofslútdyk. De N31 (Wâldwei) leit
súdeastlik fan Ljouwert en ferbynt de stêd mei Drachten en Emmen. De Waadseewei
en de Wâldwei binne beide ûnderdiel fan de Rykswei 31. Mei de Heak om Ljouwert
sille de Waadseewei en Wâldwei mei-inoar ferbûn wurde troch in fjouwerbaans
autowei. Foar de krusing mei it Van Harinxmakanaal is in akwadukt pland.

Yn de fyftiger en sechtiger jierren is der in ringwei om Ljouwert oanlein, dy't
no midden yn de stêd leit. De Grinzerstrjitwei ferbynt it sintrum mei it
noardeasten fan de stêd. De Harnzerstrjitwei ferbynt it sintrum fan de stêd
direkt mei de A31 yn it westen. De Mr. P.J. Troelstrawei ferbynt it sintrum mei
it noarden fan de stêd en rint oer yn de N357 nei Stiens en Holwert. Oan de
súdkant fan de stêd lizze de Oeriselskeleane en de Drachsterwei. Dizze beide
diken ferbine de stêd mei de A32 nei It Hearrenfean en de Wâldwei nei Drachten.
De Anne Vondelingwei en Aldlânsdyk binne beide ûnderdiel fan de ringwei en op
beide diken mei (diels) 70 km yn ‘e oere riden wurde ynstee fan 50.

Ljouwert is it sintrale punt fan de spoarwegen yn Fryslân. Oan de súdkant fan de
âlde binnestêd stiet it stasjon Ljouwert, dêr't alle treinen fan ôfsette. By it
stasjon Ljouwert komme fjouwer treinspoaren gear: it spoar Harns-Ljouwert,
Starum-Ljouwert, Grins-Ljouwert, en it spoar fan Swol oer It Hearrenfean nei
Ljouwert. It spoar nei Starum, Harns en Grins is net elektrifisearre. Oer it
hiele stik fan Ljouwert nei Swol ta leit in dûbel spoar dat wol elektrifisearre
is. Ut Swol wei kinne minsken fierder reizgje nei de Rânestêd (lofthaven
Skiphol) en it suden en easten fan Nederlân. It stasjon Ljouwert Werpsterhoek is
in nij te bouwen treinstasjon yn Ljouwert. It stasjon moat boud wurde oan it
spoar nei Swol, yn it nije kommersjele sintrum Werpsterhoek. De lokaasje fan it
stasjon is tichtby de nijbouwiken Techum en Lommeryk. It spoar fan Ljouwert nei
Swol is it iennichste spoar yn de provinsje Fryslân dêr't treinen fan de NS
ride. It spoar nei Swol ta is ek it iennichste trajekt yn Fryslân dêr't riden
wurdt mei frachtferkear.

Oer it hiele stik fan Ljouwert oer Snits nei Starum ta leit ien spoar. It spoar
tusken Snits en Starum is de minst beriden treinferbining yn de provinsje
Fryslân, oerdeis ride de treinen dêr mar ien kear yn 'e oere. Nei Harns ta ryd
de trein oer Frjentsjer. Oer it hiele stik leit mar ien spoar. Simmerdeis wurdt
de ferbining in soad brûkt troch badgasten dy't mei de boat fan Harns ôfstekke
nei de eilannen Flylân en Skylge. It spoar nei Grins ta is foar in part dûbel.
Op it stik fan Ljouwert nei Grins binne twa stasjons binnen de stedsgrinzen. It
stasjon Cammingabuorren is opnommen yn de normale tsjinstregeling, it stasjon
Achter de Hoven wurdt yn de spits as halte brûkt. Yn Grins kinne minsken fierder
reizgje nei de stêd Lear yn East-Fryslân, dêrwei ride treinen nei de rest fan
Dútslân. It treinferkear nei Starum, Harns en Grins is alhiel yn hannen fan
Arriva.

Ljouwert hie ek in ferbining mei Eanjum en Dokkum yn it noardeasten fan de
provinsje Fryslân. It spoar is bekend wurden as it It Dokkumer Lokaaltsje. It
tal reizgers hat nea grut west en mei it reizgersferfier waard ek al op 1 july
1936 ophâlden. Yn 1998 is ek it lêste frachtferfier, op it trajekt
Ljouwert-Stiens, stop setten.

Yn it suden fan it stedsgebiet leit it Van Harinxmakanaal. It Van Harinxmakanaal
ferbynt Ljouwert yn it westen mei Frjentsjer en Harns, yn it easten rint it
kanaal oer yn it Prinses Margrietkanaal dat yn de provinsje Grinslân oergiet yn
it Van Starkenborghkanaal. De kanalen binne foaral fan belang foar de
frachtskipfeart wêrfoar Ljouwert yn it súdwesten fan it stedsgebiet in
yndustryhaven hat. Sûnt july 2012 is der ek in konternerterminal yn de
Ljouwerter yndustryhaven dy't tusken de 15.000 en 20.000 konteners omslacht.

Foar de plesierfeart wurde de Dokkumer Ie, de Swette, en de kanalen om Ljouwert
hinne brûkt. De Dokkumer Ie ferbynt Ljouwert mei Dokkum en slút oan op in grut
netwurk fan wetterwegen yn it noardeasten fan de provinsje Fryslân. De Swette
ferbynt Ljouwert mei it Fryske marregebiet fan Súdwest-Fryslân. Troch it Van
Harinxmakanaal en it Prinses Margrietkanaal kinne wettersporters ek yn it Fryske
marregebiet komme.

De Bonkefeart is de earste ferbining benoarden de stêd fan it Alddeel mei de
Dokkumer Ie. De Bonke rint east-west, krekt noardlik fan de Grinzer Strjitwei,
likernôch fan de Hegebrêge oant Snakkerbuorren. De Bonkefeart is ferneamd wurden
as einpunt fan de Alvestêdetocht. Yn it súdeasten fan de stêd leit in jachthaven
direkt oan De Tynje, in wetter dat yn ferbining stiet mei it Nije Kanaal (nei it
sintrum) en de Wide Greons (nei it Van Harinxmakanaal).

It busstasjon leit oan de noardwestkant fan it treinstasjon. It busstasjon kin
skieden wurde yn twa dielen. It eastlike part (tichtsby it treinstasjon) hat in
oerkaping. De bustsjinsten fan Connexxion dy’t binnen Ljouwert ride sette hjir
ôf. By it westlike part fan in busstasjon (fierder fan it treinstasjon ôf) binne
halten foar bussen dy’t nei oare plakken ta ride, bygelyks Dokkum, Bûtenpost,
Drachten, It Hearrenfean, De Jouwer, Snits Boalsert, Frjentsjer, Harns en
Alkmar. Buslinen nei oare plakken ta wurde sawol troch Connexxion as Qbuzz
riden.

Ljouwert hat 236 kafee's/restaurants en 12 hotels mei mear as 500 hotelkeamers
(stân 2008). Yn 2010 kamen der 669.000 toeristen nei de stêd ta. De grutste
atraksjes wienen swimbad De Blauwe Golf, Aquazoo, it Frysk Museum, it
Natoermuseum Fryslân, en Tresoar.

De stêd hat as gemeenteslogan Kijk, dat is 't mooie van Leeuwarden!. Dy slogan
waard by it jierkongres fan de Vereniging van Nederlandse Gemeenten keazen as
'bêste gemeenteslogan'. De stêd profilearret him mei it as 'Hofstêd' fanwege syn
ferline mei de Fryske Nassau's dy't yn de stêd taholden yn de 16e oant en mei de
18e iuw. Sichtbere oantinkens út dy tiid binne it Steedhâlderlik Hof, it
stedspaleis Prinsessehof, de Jakobinertsjerke en de Prinsetún. Fierders
profilearret Ljouwert him as 'Haadstêd fan wettertechnology' en as 'Haadstêd fan
de Alvestêdetocht'.

Op it kulturele mêd hat Ljouwert in skouboarch, musea en lytse poadia. Yn de
stêd binne fierders 236 kafees/restaurants (stân 2009) en fjouwer diskoteken. Yn
de kroegen/disko's wurde nei 3 oere gjin minsken mear ynlitten, seis oere it
slutingstiid. It grutste part fan de kafees sit yn de Doelesteech, by it
Ruterskertier om, by it Gûverneursplein en oan de Nijstêd.

Ljouwert is it begjin- en einpunt fan de Alvestêdetocht. De einstreek leit op de
Bonke. Domino Day is in evenemint dat alle jierren hâlden wurdt. Ien groep
minsken besiket dêrby de grutste rige dominostiennen yn ien kear omfalle te
litten.

It Noardlik Film Festival wurdt alle jierren hâlden. It festival is ien fan de
grutste regionale eveneminten yn de trije noardlike Nederlânske provinsjes en it
grutste regionale filmfestival fan Nederlân. It festival fynt ûnder oaren plak
yn stedsteater De Harmony en it Filmhûs Ljouwert. It Media Art Festival is sûnt
1997 in jierliks festival dêr't de nije-mediakeunst fan jonge keunstners
sintraal stiet.

It Frysk Strjittefestival wurdt alle jierren op ferskate plakken yn it sintrum
hâlden. It festival stiet yn it ramt fan keunst en muzyk. It Aldehouster
Tsjerkhôf wurdt ien kear yn it jier brûkt foar it dûnsfestival Dancetour.

Ljouwert Kulinêr is in ytfeest, organisearre troch de pleatslike serviceclub
Lions Ljouwert '80, wêrby't de opbringst nei in goed doel giet. Dizze grutste
blommemerk fan Nederlân is altyd op Himelfeartsdei. Yn Ljouwert wurdt de grutste
feemerk fan Nederlân hâlden.

Noorderlicht is in fotomanifestaasje dy't it iene jier yn Grins en it oare jier
yn Ljouwert holden wurdt. Elk jier kriget it evenemint in oar tema. As it
evenemint yn Ljouwert holden wurdt stiet it tema yn it ramt fan de net-westerske
fotografy. It festival waard yn it jier 2000 foar it earst holden yn Ljouwert,
de Stichting Noorderlicht nimt de organisaasje op syn noed.

Into The Grave is in muzykfestival dat yn it jier 2011 foar it earst holden
waard. It festival sil alle jierren holden wurde en stiet yn it ramt fan de
Metal-Muzyk.

Ljouwert hat 575 ryksmonuminten, ferskillende beskerme stedsgesichten, en 375
byldbepalende panden. De âldste monuminten datearje út de 13e iuw, wêrûnder de
Grutte of Jakobinertskerke (kleastertsjerke fan de Dominikanen) en de
parochytsjerke fan Swichum (wijd oan de hillige Nicolaas en Katarina). It
jongste monumint is it Burmaniakamp út 1940, it Dútske manskipsferbliuw tsjinoer
de fleanbasis.

Yn 1566 waard mei de bou fan de Kânselarij fan Ljouwert begûn. Yn de 1571 wie de
Kânselarij klear en waard brûkt troch it Hof fan Fryslân. Oant 1811 waard yn de
Kânselarij rjocht sprutsen.

De Waach oan de Nijstêd wie it âlde sintrum fan de hannel, dêr't de minsken
hannelen, woegen en metten. De hjoeddeistige waach is om 1590 hinne boud. Yn
1880 ferlear de waach oan de Nijstêd syn funksje, yn dat jier ferhuze de waach
nei it nije Beurs en waachgebou. It nije Beurs en waachgebou oan de
Sudergrêft/Wurdumerdyk is yn boud yn 'e neoklassisistyske styl. Sûnt de jierren
80 út de 20e iuw sit yn dat gebou de Iepenbiere Bibleteek. Yn it âlde waachgebou
oan de Nijstêd sit in lunchroom mei in terras dat simmerdeis iepen is.

De Aldehou is in toer sûnder tsjerke yn it noardwesten fan it sintrum. Yn maaie
1529 joegen it Ljouwerter stedsbestjoer en de tsjerkfâden opdracht ta de bou fan
de toer dy't 120 meter heech wurde moast. De toer begûn al nei it noardwesten te
fersakjen doe't er noch mar tsien meter heech wie. De Aldehou is dochs sa'n 40
meter heech wurden en is in symboal foar de stêd Ljouwert. De Aldehou hinget
hjoed de dei 1,68 meter yn noardwestlike rjochting út it lead.

De Sint-Bonifatiustsjerke is ien fan de belangrykste neogoatyske bouwurken fan
Fryslân. De tsjerke waard tusken 1882 en 1884 boud en wie oant de bou fan de
Achmeatoer it heechste bouwurk fan de stêd. Doe't de tsjerke op 'e nij boud
waard bestie der in kâns dat Ljouwert biskopssit wurde soe; mei it each dêrop
waard der in biskoplik paleis by de tsjerke boud. Doe't de biskopssit nei Grins
gie waard dit paleis ynrjochte as sikehûs.

It Paleis fan Justysje oan de kop fan it Wilhelminaplein is lykas it nije beurs
en waachgebou in ûntwerp fan arsjitekt Thomas Adrianus Romein. It Paleis fan
Justysje oan de westside fan it Wilhelminaplein is ien fan de twa lokaasjes yn
Ljouwert dêr’t rjocht sprutsen wurdt. It oare rjochtsgebou is it Hofkertier út
1994 fan arsjitekt Abe Bonnema oan de súdside fan it Saailân.

It Stasjon Ljouwert is it wichtichste treinstasjon fan de stêd. It stasjon fan
Ljouwert is boud yn de jierren sechtich fan de 19e iuw. Yn 1863 waard it stasjon
iepene mei in spoar fan Ljouwert nei Harns. Yn 1866 waard dat spoar nei Grins ta
útwreide.

It Stedhûs fan Ljouwert is it stedhûs oan it Riedhûsplein. De earste stien waard
lein op 1 april 1715. It klassisistyske trijelaachs gebou hat in foargevel mei
27 ramen. Yn 1760 waard oan de efterside in nije riedseal boud. Yn 1914 waard yn
de achtkante lantearne in beiaard setten.

It provinsjehûs fan Fryslân is de sit fan it provinsjaal bestjoer fan Fryslân
oan de Twibaksmerk. It gebou is út de 16e iuw, foar 1578 wie it earst de wenning
fan de abt fan Burgum en doe fan de biskop fan Ljouwert. Yn 1580 waard it de sit
fan Deputearre Steaten fan Fryslân. De Provinsjale Steaten hienen earder harren
gearkomsten yn it no ferdwûne Lânskipshûs. Sûnttiids is it gebou meardere kearen
ferboud, yn maart 2009 is begûn mei de jongste ferbouwing en útwreiding. De
foarnaamste romte yn it provinsjehûs is sûnder mis de troch Van Lokhorst
ûntwurpen Steateseal út 1891-1894. De neogoatyske seal is 15 by 10 meter grut en
rom 8 meter heech. De romte wurdt ferljochte troch mei-inoar tolve spitse
finsters heech yn de beide lange wanden.

De Blokhûspoarte is in âld gebou yn Ljouwert dat fral bekend stie as it Hûs fan
Bewarring. It is boud om 1500 hinne en stiet op de súdeastlike hoeke fan de âlde
binnenstêd. It hat troch de iuwen in soad oanpassings en útwreidings ûndergien
en wie sûnt 1580 in finzenis.

In foarbyld fan moderne arsjitektuer is it Postbank-gebou fan arsjitekt Abe
Bonnema. De top fan it gebou wurdt sierd troch in grut keunstwurk fan Marte
Röling. In oar ûntwerp fan Abe Bonnema wie de 114 meter hege Achmeatoer. De toer
helle in pear kear it nijs troch spontaan fallende gevelplaten. Doe't de
Achmeatoer yn 2001 klear wie, wie de toer it heechste bouwurk fan Ljouwert.
Dêrfoar wie de Bonifatiustsjerke it heechste bouwurk fan de stêd. It business
center Crystalic yn it westen fan de stêd by it begjin fan de A31 is ûntworpen
troch arsjitekt Gunnar Daan en ward yn 2002 oplevere.

It Frysk Museum is in museum foar keunst en skiednis. Ien fan de topstikken fan
it museum is de grutte fibula fan Winaam. It Fersetsmuseum Fryslân sit by it
Frysk Museum yn. Yn 2013 waard it Frysk Museum oan it Saailân (Het
Wilhelminaplein) iepene. It Pier Pander Museum is it museum foar de artistyke
neilittenskip fan de Fryske byldhouwer Pier Pander (1864-1919). It museum waard
oprjochte yn 1954 en is fêstige yn de Ljouwerter Prinsetún. Tresoar is it Frysk
Histoarysk en Letterkundich Sintrum en is fêstige tusken de Ljouwerter Prinsetún
en de Aldehou. Tresoar hat in grutte wittenskiplike bibleteek, in grut argyf fan
allegear dokuminten en boeken dy't ferbân hâlde mei Fryslân en mei de Fryske
literatuer. By Tresoar wurde ferskate Aldfryske dokuminten en boeken bewarre
lykas it Freeska Landriucht.

It Princessehof Ljouwert is in keramykmuseum. It hearehûs oan de Grutte
Tsjerkestrjitte, dêr't it museum húsmannet, is boud yn 1693 en bestiet foar in
part út resten fan de eardere Papingastins. It Natoermuseum Fryslân hat hast
150.000 foarwerpen dy't te krijen hawwe mei bisten en planten yn Fryslân. It
Histoarysk Sintrum Ljouwert (HSL) is it sintrum foar ynformaasje en aktiviteiten
oer de skiednis fan de gemeenten Ljouwert en Ljouwerteradiel. It is yn 2001
ûntstien út it eardere Gemeenteargyf Ljouwert en is it âldste stedsargyf fan
Nederlân (sûnt 1838). It Frysk Film Argyf hat as doel it Fryske ferline, yn de
foarm fan audiofisuële middels te bewarjen. De kolleksje omfiemet mear as 1.500
films en fideo's.

De Harmony is de stêdsskouboarch mei trije teatersealen. Yn de grutste
teaterseal is plak foar maksimaal tûzen minsken. Poppoadium Romein waard yn
septimber 2006 oprjochte en hat him ûntjûn as it poppoadium fan de stêd. It
gebou stiet oan de Bagijnestrjitte, tichtby it Hofplein. It Sintrum foar Film yn
Fryslân is in organisaasje dy't him dwaande hâldt mei eksploitaasje fan de
filmhuzen yn Ljouwert, It Hearrenfean, Drachten en Snits, it Frysk Film Argyf en
it Noardlik Film Festival. Der binne twa biskopen; Tivoly en Cinema.

Yn 1963 waard der in nije feemerkhal boud dy't De Fryslânhal hiet. Yn de rin fan
de jierren kamen der hieltiten mear foarsjennings by. Nei in brân yn 1996, waard
der in nij en grutter gebou delset. Sa ûntstie it FEC (Frisian Expo Center),
tsjintwurdich WTC Expo Ljouwert neamd. It WTC Expo Ljouwert is in
multyfunksjoneel gebou mei beurzen, eveneminten, in feemerkhal, in iishokkybaan,
kongressen en in kasino.

Yn Ljouwert is in grut ferskaat oan sportfasaliteiten. De prof-fuotbalklup fan
Ljouwert, Cambuur Ljouwert, spilet yn it Cambuurstadion. It stadion hat in
kapasiteit fan 10.000 sitplakken dy't allegear oerdekt binne. Yn 1936 waard it
stadion iepene en is folslein renovearre yn 1995 en yn 1999.

It Kealledykje is in sportkompleks mei in swimbad en twa hallen. De hallen wurde
ûnder oaren brûkt foar basketbal- en kuorbalwedstriden. In oar (subtropysk)
swimbad yn de stêd is De Blauwe Golf. Sporthal Bilgaard en sporthal Nijlân binne
de twa âldste hallen fan de gemeente Ljouwert. It Wiarda Kompleks hat fjouwer
fuotbalfjilden mei keunstgers. It kompleks wurdt troch twa ferskillende
fuotbalferienings brûkt. Oare sporthallen yn de stêd binne De Greuns en de
sporthal fan it Fryslân Kolleezje. De Maraton fan Ljouwert wurdt ien kear yn 't
jier hâlden. Ljouwert is it begjinpunt fan de Alvestêdetocht.

De iishal by it WTC Expo Ljouwert hat in 333 meter baan. Der binne plannen om in
baan fan 400 meter oan te lizzen.

De Prinsetún is in park oan de noardkant fan de binnenstêd fan Louwert. De
omjouwing fan dit stedspark foarmet it haaddekôr fan De koperen tún, de roman
fan Simon Vestdijk wêr't ek ik etablissemint yn dit park nei neamd is. It
Rengerspark is in park oan de Spanjertsleane dat neamd is nei Baron Rengers. It
Alde Stedsbegraafplak grinzet oan it park dat yn april 1906 yn gebrûk nommen is.
It Abbingapark leit noardlik fan de wyk Aldlân tsjin Huzum-doarp oan en waard yn
1979 offisjeel iepene. It is neamd nei de Abbinga State, dy’t nei alle gedachten
fan de 14e oant de 19e iuw east fan it besteande park stie. It Julianapark leit
yn Huzum-West tsjin de ringwei oan. De Froskepôle mei de Froskepôlemûne lizze
súdeastlik fan de stêd. Oare parken yn Ljouwert binne it Westerpark of Foksepark
en it Dr. Zamenhofpark. Rekreaasjegebieten oan de stedsrâne binne de Ljouwerter
Bosk oan de noardkant fan de stêd en De Griene Stjer oan de noardeastkant. De
Griene Stjer is in rekreaasjegebiet mei natuer, in kemping, in strân en in
nudistestrân.

De politikus Rombertus van Uylenburgh (sa likernôch 1554-1624) wie yn syn libben
boargemaster fan Ljouwert en de heit fan Saskia fan Uylenburgh (1612-1642), frou
fan Rembrandt. Willem IV fan Oranje-Nassau (1711-1751), wie de earste
erfsteedhâlder fan de Republyk fan de Sân Feriene Nederlannen. Yn de Fryske
letteren, mar foaral op it politike mêd makke de sosjalist Pieter Jelles
Troelstra (1860-1930) him fertsjinstlik. Mata Hari (Margaretha Geertruida Zelle)
(1876-1917) wie in fan spionaazje fertochte dûnseres en courtisane en is
ynternasjonaal faaks de meast ferneamde dochter fan de stêd. Johan Willem
Albarda (1877-1957), wie in sosjalistysk politikus. Foar de SDAP wied er û.o.
Twadde Keamerlid, fraksjefoarsitter en minister fan Wettersteat.

Obbe Philips (1533-1568) wie ien fan de earste foaroanmannen fan de Anabaptisten
of werdopers. Ype Schaaf (1930-2003) hat him fertsjintlik makke as predikant,
sjoernalist en skriuwer en is foaral bekend wurden as sindingspredikant.

De botanikus en bûtengewoan heechlearaar Willem Suringar (1832-1898) is mei syn
botanyske ûndersiken, wêrûnder yn West-Yndië, bekend wurden. De skiekundige
Cornelis Adriaan Lobry van Troostenburg de Bruyn (1857-1904) is ynternasjonaal
bekend wurden mei syn wittenskiplike wurk op it mêd fan gemy. Bernard Slicher
van Bath (1910-2004) is lânbouhistoarikus dy't yn 1974 de Prijs voor
Meesterschap krige foar syn wurk.

Alexander Cohen (1864-1961) wie in sjoernalist, anargist en skriuwer dy't bekend
wurden is om syn provokative skriuwerswurk en mislediging tsjin de keninginne
dêr't er in healjier foar sitten hat. De sjonger en sjoernalist Max Blokzijl
(1884-1946) wie yn de besettingstiid 1940-1945 in kollaborateur en wie nei de de
befrijing de earste kollaborateur dy't fusillearre waard. Wilfred Genee (1967)
is in telefyzjepresentator en sportsjoernalist dy't ferskate telefyzjebedriuwen
wurke hat.

Hans Vredeman de Vries (1527-1609 ) wie in ynternasjonaal arsjitekt,
festingboudeskundige, keunstteoretikus, planolooch (avant la lettre), tekener en
skilder. De skilder Wybrand de Geest (1592-1661) wie spesjalisearre yn it
meitsjen fan portretten en wurke ûnder oaren yn opdracht fan it Fryske
steedhâlderlik hôf. Abraham Lambertsz. van den Tempel (1622-1672) wie in
suksesfol keunstskilder fan potretten, allegoariyen en bibelske foarstellings.
Wigerus Vitringa (1657-1725) wie nei syn stúdzje advokaat fan it Hof fan Fryslân
en is as keunstskilder ferneamd om syn skilderijen fan haven- en seesichten.
Onno Zwier van Haren (1713-1779) wie in Frysk politikus en hat him foaral as
(toaniel)skriuwer en dichter fertsjinstlik makke. Johan Joeke Gabriël van
Wicheren (1808-1897) wie portretskilder dy't ûnder oaren potretskilderingen
makke foar it Nederlânske keningshûs. De stedsarsjitekt Thomas Adrianus Romein
(1811- 1881) hat ferskate bouwurken yn Ljouwert ûntworpen lykas it Beurs- en
waachgebou en it Paleis fan Justysje. François Haverschmidt wie in dichter en
dûmny dy't mei syn skriuwwurk ferneamd waard ûnder de namme Piet Paaltjens.
Willem Cornelis de Groot (1853-1939) wie in Frysk arsjitekt dy't yn opdracht fan
Wenningbouferiening Ljouwert oan it begjin fan de 20e iuw trije buerten yn
Ljouwert ûntwurpen hat. De heechlearaar Johannes Hendricus Jurres (1875–1946)
wie in romantysk keunstskilder. Nei de autodidaktysk keunstskilder Gerrit Benner
(1897-1981) hat de Provinsjale Steaten fan Fryslân in twajierlikse priis
ferneamd. Maurits Cornelis Escher (1898-1972) is neffens alle wierskyn de meast
bekende Ljouwerter keunstner. Escher waard wiid ferneamd om syn houtsnij- en
litografysk wurk en dan benammen om de ûntwerpen mei ûnmooglike konstruksjes,
skynber ûneinige patroanen en fan foarm feroarjende yn inoar passende
geometryske patroanen. J. Slauerhoff (1898-1936) wie in wichtich dichter en
romanskriuwer fan it ynterbellum. Havank (Hendrikus Frederikus van der Kallen)
(1904-1964), skriuwer fan populêre misdieromans. Pieter Terpstra (1919-2006)
wurke as sjoernalist foar ferskate kranten en is ferneamd wurden as tige
produktyf skriuwer. Piter Wilkens (1959) is sjonger en lietjeskriuwer en is ien
fan de meast súksesfolle artysten yn de Fryske Top 100. De aktrise Tjitske
Reidinga (1972) en de kabaretier en kollumnist Jan Jaap van der Wal (1979) sawol
op de telefyzje as yn it teater bekend wurden, dêr't se beide tige produktyf
binne.

De fuotballer Theo de Jong (1945) spile ferskate kearen foar it Nederlânsk
alvetal en wûn mei Feyenoord yn 1974 de UEFA Cup. Dammer Harm Wiersma (1953) is
ferskate kearen wrâldkampioen damjen wurden en hat ferskillende boeken oer it
damjen skreaun. De eardere fuotballer Foeke Booy (1962) wûn mei de Belgyske
fuotbalklup 'Club Brugge' twa kear it Belgyske lânskampioenskip en ien kear de
beker. De bokser Lolle van Houten (1944) wie yn 1965 en 1970 kampioen
swiergewicht fan Nederlân, 12 kear kampioen fan it Noarden en wûn de twadde
priis yn it Achtjinlannentoernoai 1970. De proffuotballer Rienk Onsman
(1943-2011) hat yn 10 seizoenen 200 wedstriden foar Cambuur spile.



https://fy.wikipedia.org/wiki/HTML

HTML, folút HyperText Markup Language (Hypertekst-markeartaal), is in formele
markeartaal, basearre op SGML, foar it oanjaan fan de struktuer fan in dokumint
mei help fan marken (yn it Ingelsk: tags).

Mei 'hypertekst' wurdt bedoeld dat behalve tekst ek ferwizings brûkt wurde
kinne. Ferwizings (Ingelsk: hyperlinks) binne, ornaris keppelings tusken of yn
dokuminten, de basis fan it ynternet.

HTML is betocht yn 1989 troch Tim Berners-Lee om wittenskiplike dokuminten fan
it CERN en oare wittenskiplike organisaasjes maklik tagonklik te meitsjen. De
ferzje dy't er yn 1989 en 1990 ûntwikkele wie in ienfâldige en benammen
tekstoriëntearre taal, basearre op SGML. It wie syn opset dat de taal sa troch
oaren maklik útwreide wurde koe. En mei it tanimmen fan de populariteit fan it
WWW waarden troch ferskate lju ferskate mooglikheden tafoege, lykas it opnimmen
fan ôfbyldings. Sa kamen der ûnderskate ferzjes fan HTML, en dat bleau sa oant
yn septimber 1995, doe't de earste standert, HTML 2.0, troch it Internet
Engineering Task Force (IETF) fêststeld waard. HTML 2.0 kombinearre de ferskate
útwreidings, en waard sa de basis foar alle fierdere HTML-ferzjes. HTML 2.0
joech mooglikheden foar it strukturearjen fan tekst, koppen, ferwizings, listen
en fierder ôfbyldings en formulieren.

Al yn maart 1995, dus noch foardat HTML 2.0 offisjeel fêststeld waard, ferskynde
it konsept HTML 3.0. Dêryn sieten ûnder oaren mooglikheden om tabellen op te
nimmen en ferskillende manieren om ôfbyldingen yn teksten te pleatsen. In
offisjele standert is HTML 3.0 lykwols net wurden. Troch it fêststellen fan HTML
2.0 wie der net genôch oandacht foar it konsept HTML 3.0 om it fierder te
ûntwikkeljen ear't de konsepttiid ôfrûn.

De opfolger fan HTML 2.0 waard HTML 3.2, dy't yn maaie 1996 ferskynde as konsept
en yn jannewaris 1997 troch it World Wide Web Consortium (W3C) de status fan
oanbefelling krige. Neffens HTML 2.0 wie dizze nije standert útwreide mei ûnder
oaren de mooglikheid foar it opnimmen fan tabellen, it brûken fan
ôfbyldingskaarten, it yntegrearjen fan Javascript en ekstra mooglikheden foar it
opmeitsjen fan tekst yn kombinaasje mei ôfbyldings.

De tsjintwurdige standert is HTML 4.0 dy't yn july 1997 as konsept ferskynde en
yn desimber fan dat jier as oanbefelling fêststeld waard. Wichtige tema's yn
HTML 4.0 binne de skieding tusken presintaasje en struktuer, it brûken fan
stylblêden (CSS) en bettere tagonklikens foar minsken mei in beheining. Stees
faker dûkt dêrby it Ingelske tiidwurd " to inline/inlining" of ynrigeljen op.



https://fy.wikipedia.org/wiki/Ensyklopedy

In ensyklopedy is in gearfetting fan al it minslik witten, of fan al it minsklik
witten op in bepaald mêd. It wurd komt fan de Encyclopédie, in Frânske
ensyklopedy fan Denis Diderot en Jean Baptiste le Rond d'Alembert, út in 1772.

Ensyklopedyen ferskille nei it mêd, nei de struktuer, nei de grutte en nei it
stânpunt. Sa binne der njonken algemiene ensyklopedyen ek spesjale
ensyklopedyen, dy't in spesifyk mêd behannelje, bygelyks de Encyclopedie van
Friesland.

De earste skriuwers skreaunen harren wurk mear as bondels fan teksten, mar
lettere ensyklopedyen hawwe mear struktuer. In protte binne alfabetysk oardere,
guon, lykas de Britsk/Amerikaanske Encyclopædia Britannica, binne systematysk.

In lytse ensyklopedy yn ien bân, lykas de Frânske Petit Larousse, kin fansels
net like djip op alles yngean as de grutte ensyklopedyen yn mear as tweintich
bannen. Mar der is ek in ferskil yn hoe djip elk los artikel op de stof yngiet.
Sa is de Dútske Brockhaus in foarbyld fan in wurk mei in protte koarte artikels,
wylst de Britannica lang net safolle artikels hat, mar al hiel lange artikels.

Hoewol der yn de measte ensyklopedyen besocht wurdt de artikels út in neutraal
stânpunt te skriuwen slagget dat mar foar in part. Sa wienen de skriuwers fan de
Encyclopédie nochal tsjin op de religy wat dúdlik te fernimmen wie, en hawwe
hjoeddeiske ensyklopedyen faak in stânpunt wat oerienkomt mei it part fan de
wrâld dêr't se skreaun wurde. Ek Wikipedia besiket neutraal te wêzen, mar eltse
Wikipedy behannelet al it meast dy saken dy't foar de sprekkers fan dy taal it
wichtichste binne.

Sûnt de njoggentiger jierren fan de 20e iuw wurde der net gjin grutte algemiene
ensyklopedyën op papier útjûn, mar ferskine dy op kompaktskiif of op dûbelskiif
en/of binne dy fia it ynternet tagonklik. Sa wie bygelyks yn Nederlân de
njongende printinge fan de Winkler Prins Ensyklopedy, dy't tusken 1990 en 1993
útjûn waard, de lêste papieren ferzje.



https://fy.wikipedia.org/wiki/Denemark

Denemark is in Skandinavysk lân yn Noard-Jeropa. De haadstêd is Kopenhagen
(København) en de keninginne fan de konstitúsjonele monargy is sûnt 1972
Margrete II. Grienlân en de Faeröer binne autonoame gebieten yn it Deenske
keninkryk. Oant 1944 hearde ek Yslân by Denemark. Denemark is lid fan de Feriene
Naasjes, de Jeropeeske Uny en de NAFO. Denemark hat net de euro mar de Deenske
Kroan as nasjonale munt. De nasjonale taal, it Deensk, is nau besibbe oan it
Sweedsk en Noarsk. Mei de oare Skandinavyske lannen hat Denemark in sterke
histoaryske en kultuerele bân, mar ek organisatoarysk is Denemark lid fan de
Noardske Ried.

De Denen teagen yn de 6e iuw út Skâne wei nei Jutlân en de westlike
Eastsee-eilannen, dêr't hja oare Germaanske stammen út it stee krongen hawwe. Yn
de 10e iuw ferienige Gorm de Alde († 950) in stikmannich lytse keninkrykjes
ûnder syn bewâld. Syn soan Harald Blautosk naam om 960 hinne it Kristendom as
leauwen oan. Doe't yn 1035 de Ingelske kening Knoet de Grutte stoar, koe de
Deenske kening fierder mei it feroverjen fan parten fan de Britske eilannen,
Noarwegen en Súd-Jutlân. Oant 1100 ta waarden de folken yn Denemark, Noarwegen
en Sweden Wytsingen neamd. Nei in minne rite koe Waldemar I it lân fierder
útwreidzje. Grutte parten fan de kustregio besuden de Eastsee waarden ferovere,
yn 1219 oant Estlân oan ta. It besit fan dy gebieten hat lykwols net lang
duorre; yn 1227 waarden de Denen yn de Slach by Bornhöved ferslein troch de
Dútsers. Estlân waard yn 1346 oan de Dútske gebieten ferkocht en Denemark
erkende yn 1370 de hearskippij fan de Hânze oer de Eastsee. De Deenske hearskers
rjochten har doe mear op it noarden: yn 1397 waarden Denemark, Noarwegen, Yslân,
Sweden en Finlân feriene yn 'e Kalmaruny, mei Denemark as oanfierder. Dat ferbûn
hat oant 1523 bestien, doe't Sweden syn ûnôfhinklikens werom hawwe woe.

Oant de 17e iuw bleaunen de ferhâldings mei Sweden beskiedend, dêr't de beide
keninkriken om de hearskippij oer Skandinaavje en it Baltyske gebiet striden.
Skâne, Blekinge un Hallân wienen eigentlik de gebieten dêr't de Denen weikamen,
mar dy gebieten waarden yn 1658 Sweedsk, en ek hjoed hearre dy gebieten by
Sweden. It geastlike libben fan dy tiid wie beskaat troch de Reformaasje, dy't
yn 1536 troch Christian III. ynfierd waard. De Reformminister Johann Hartwig
Ernst von Bernstorff, Johann Friedrich Struensee en Andreas Peter von Bernstorff
modernisearren it lân twiske 1751 en 1797 yn de sin fan de ferljochting, wêrby't
de boerebefrijding fan 1788 tige wichtich wie. Yn 'e Napoleonistyske tiid
besocht Denemark, yn in bûn mei de oare Eastseelannen, om in neutrale tredde
macht te foarmjen. De Ingelske oanfal yn de Twadde Seeslach fan Kopenhagen twong
it lân gear te wurkjen mei Frankryk, en it moast dêrom nei de delgong fan
Frankryk al yn 1814 by Frede fan Kiel Hilgelân oan Grut-Brittanje jaan en
Noarwegen oan Sweden. De Faeröer eilannen, Yslân, Grienlân en Deensk-Westynje
bleaunen by Denemark.

Nei jierren fan ekonomyske ûnrêst ûnder de Napoleonistyske Oarloggen wie it
kulturele klimaat tige geunstich. De tiid tusken 1800 en 1850 waard letter ek
wol de Gouden Iuw fan Denemarken neamd. De wichtichste minsken út dy Gouden Iuw
waarden wiid ferneamd yn binnen- en bûtenlân. De grutste keunstners út dy tiid
binne byldhouwer Bertel Thorvaldsen, skilder Christoffer Wilhelm Eckersberg en
de romantyske dichter Adam Oehlenschlåger. Noch bekender waarden skriuwer Hans
Christian Andersen en de filosoof Søren Kierkegaard.

Foar de Earste Wrâldkriich hie Denemarken goede kontakten mei sawol
Grut-Brittanje as Dútslân en nei it útbrekken fan de oarloch ferklearre it
Deenske regear dat Denemarken neutraal bliuwe soe. Dat hie grutte foardielen
foar de ekonomy, hoewol't in tredde fan de Deeenske hannelsfloat stikken rekke
en ûndergong troch de kriich. Troch de oarloch kaam ek it kommersjele en
strategyske belang fan de Deenske koloniën yn West-Ynje op it aljemint, yn 1917
ferkocht Denemarken de Famme-eilannen oan de Feriene Steaten. Troch it ferlies
fan Dútslân yn 1918 begûn it âlde grinskonflikt fan Sleeswyk-Holstein op 'e nij.
It Ferdrach fan Versailles ferdielde de regio yn twa gebieten en nei in
referindum yn 1920 kaam it noardlike diel wer by Denemarken. It súdlike part
bleau ûnderdiel fan Dútslân.

Troch it warbere ferset waard Denemarken erkend als bûnsmaat fan de Alliearden
en waard yn 1945 lid fan de Feriene Naasjes. Yn 1949 waard Denemarken ek lid fan
de NAFO. Dêrtroch kaam der in ein oan de neutraliteit dy't Denemarken sûnt 1864
neistribbe. As dielnimmer oan it Marshallplan koe it lân syn yndustry en lânbou
by de tiid bringe sadat der in basis lein waard foar it lettere sukses. Yn 1953
waard in nije grûnwet fan krêft. Dêrút ûntstie in parlemint mei in inkelfâldige
keamer en de grûnwet makke froulike troanopfolging mooglik. Dy wet waard tapast
doe't prinses Margaretha yn 1972 keninginne waard, nei de dea fan har heit
Frederik IX. Denemarken die net mei oan de Europeeske Mienskip dy't yn 1957
oprjochte waard, mar nei in referindum yn 1973 wie Denemarken it earste
Skandinavyske lân dat lid waard. Lykwols stimde 87 persint fan de ynwenners
tsjin de ynfiering fan de euro. Yn it tiidrek 1960-1980 wienen der ferskillende
politike herfoarmingen. In rynsk sosjaal stelsel en in liberaal karakter wienen
de resultaten fan dy herfoarmingen. Yn de tachtiger en njoggentiger jierren
waard it lân stadichoan konservativer.

Yn 1998 waard de brêge oer de Grutte Belt iepene dy't de eilannen Fünen en
Sjælland mei elkoar ferbynt. De Sontbrêge tusken Denemark (Keappenhaven) en
Sweden (Malmö) waard yn it jier 2000 iepene. Yn 2001 waard Anders Fogh Rasmussen
minister-presidint. Yn 2009 waard hy siktaris-generaal fan de NAFO.

Yn Jeropa wurdt it grutste part fan Denemark foarme troch in grut part fan it
skiereilân Jutlân (Jylland). Eastlik dêrfan leit in grut tal eilannen. It
grutste is Sjellân dêr't de haadstêd leit. Fierders lizze hjir de eilannen Fún,
Lollân, Falster en Langelân, en tal fan lytsere eilannen. De grutte eilannen
binne ferbûn troch brêgen, en Fún is mei twa brêgen ferbûn mei Jutlân. Tusken
Sjellân en Sweden leit de Sont, in smelle seenaute mei dêroerhinne de Sontbrêge.
Fierder nei it easten lizze yn de Eastsee noch in stikmannich Deenske eilannen,
dêr't Bornholm it grutste fan is.

Denemark wurdt begrinzgje troch it Skagerrak yn it noarden en it Kattegat en
Sweden yn it easten. Yn it suden grinse Eastsee en Dútslân en yn it westen de
Noardsee. Keappenhaven, Århus, Odense en Aalborg binne de iennichste stêden mei
mear as 100.000 ynwenners.

Mei Grienlân en de Faeröer hat Denemark krekt mear as 5,5 miljoen minsken. Neist
de Skandinavyske mearderheid yn Denemark, wenje der ek Grienlânske, Faeröerske
en Dútske minderheden. De taal yn Denemark is Deensk; de dialekten ferskille
frijwat fan mekoar. Dútsk wurdt praat troch in minderheid yn Súdjutlân
(Noard-Sleeswyk); Fêringsk wurdt praat op de Faeröer. De wichtichste
ymmigrantetalen binne it Turksk, Oerdoe, Arabysk, Servokroatysk, Sweedsk en
Noarsk. 79% fan de Denen heart by Folkekirken, in Evangelysk-Luterske tsjerke.
Der binne in lyts tal protestanten en roomsk-Katoliken. 4% fan de Denen is
Moslim.

De muntsoarte fan Denemark is de Deenske kroan (Deensk: Danske krone), dy't
keppele is oan de Euro troch it ERMII. De wikselkoers is lykwichtich oan de euro
mei likernôch 7.45 kroanen foar ien euro.

De grutste eilannen en Jutlân binne meiïnoar ferbûn troch brêgen. De Sontbrêge
oer de Sont nei Sweden, de Grutte Beltbrêge oer de Grutte Belt tusken Sjellân en
Fún en de Lytse Beltbrêgen oer de Lytse Belt tusken Fún en Jutlân. De
treinorganisaasje yn Denemark is de Danske Statsbaner foar passazjiers en
frachttreinen, mar likernôch in seisde fan it net wurdt riden troch oare
maatskippijen. It spoar wurdt ûnderhâlden troch Banedanmark. Kopenhagen hat in
lytse metro en de rest fan de stêdekloft is mei treinspoar ferbûn. De nasjonale
loftfeartmaatskippij, tegearre mei Noarwegen en Sweden, is it Scandinavian
Airlines System (SAS). It fleanfjild fan Kopenhagen, Kastrup Lufthavn is it
grutste fan hiel Skandinaavje. De fearboat mei de Faeröer nimt Smyril Line foar
har noed. Fierders hat DFDS ynternasjonale fearboattsjinsten nei Noarwegen en
Grut-Brittanje en Scandlines nei Dútslân en Sweden.

Denemark is in konstitusjonele monargy mei Margrethe II as de hjoeddeistige
keninginne. De monarch kin premiers en oare ministers beneame en fuortstjoere.
Ornaris kedize en kieze de partijlieders fan it parlemint de premier. De grûnwet
fan Denemark is fan 1953. Denemark is sûnt 1973 lid fan de Europeeske Uny. De
wetjouwende macht leit by it parlemint. De Folketing hat 179 sitten, de Faeröer
en Grienlân hawwe beide twa fertsjintwurdigers yn it parlemint. De
parlemintferkiezings wurde alle fjouwer jier holden. Formeel leit de útfierende
macht by de monarch, mar yn 'e praktyk hawwe de premier en it kabinet dêr de
sizzenskip oer. De Højesteret (Heechste Rie) is de heechste juridyske ynstânsje.

De mearkes fan Hans Christian Andersen binne de wichtichste Deenske bydrage oan
de wrâldliteratuer. Wrâldferneamd is ek de teolooch, filosoof en skriuwer Søren
Kierkegaard, ien fan de foarrinners fan it eksistialisme. Yn syn wurk komt
dúdlik nei foaren, de fraach fan it bestean en de eangst, gearhingjend mei de
fraach hoe't de mins dêrmei omgean moat.

Wat de stomme film oanbelanget is Denemark de grutste filmprodusint nei de
Feriene Steaten, Dútslân en Frankryk. Asta Nielsen is it neamen wurdich wat har
bydrage oan de filmkeunst oanbelanget, sy waard oan it begjin fan de 20e iuw
ferneamd mei de stomme film Afgrunden fan de regisseur Urban Gad. De Deenske
produksjestudio Nordisk Film hearde yn de tiid fan de Earste Wrâldkriich ta de
grutste en produktyfste filmstudio's fan de wrâld. Yn de njoggentiger jierren
fan de 20e iuw smieten de films fan Lars von Trier oer it generaal wol aardich
wat diskusje op. Butenlânske films binne yn Denemark net syngronisearre, mar mei
ûndertitels. Dat jildt net foar bernefilms.

Fuotbal is de meast populêre sport yn Denemark. De Dansk Boldspil-Union (Deensk
Fuotbalbûn) organisearret alle kompetysjes en is de stypjende organisaasje foar
it nasjonale alvetal.



https://fy.wikipedia.org/wiki/Eastenryk

Eastenryk is in lân yn Midden-Jeropa. De haadstêd is Wenen en de presidint fan
de republyk is sûnt 2008 Werner Faymann. Mei in flakte fan 83.879 km2 is
Eastenryk net folle grutter as Skotlân en lytser as Portugal. De steatsgrins is
2.706 kilometer lang en it lân hat sa'n 8,6 miljoen ynwenners. It lân is
ûnderferdield yn njoggen bûnslannen.

Eastenryk is fan west nei east likernôch 573 km, fan noard nei súd 294 km. Yn it
westlike diel leit in korridor fan sa'n 60-70 kilometer fan noard nei súd. It
lân hat in oerflak fan 83.879 km2.

Beskiedend foar it gea binne de Alpen dy't mear as de helte fan it lân beslagge.
De heechste berch is de Großglockner mei 3797 meter. Oare hege bergen binne de
Wildspitze (3768 m), de Weißkugel (3739 m), de Großvenediger (3674 m), de
Hintere Schwärze (3628 m) en de Similaun (3606 m). Yn it easten bylâns de rivier
de Donau wurdt it lânskip karakterisearre troch gloaiend hichten en flakten dat
in diel foarmet fan it Pannonysk Bekken en it Hongaarsk leechlân. It leechste
punt fan Eastenryk is Hedwighof yn Burgenlân mei 114 meter boppe seenivo.

De wichtichste rivieren binne de Donau (350 kilometer troch Eastenryk) en syn
sydrivier de Inn mei leechflakten fan greiden en ikkers. Oare grutte rivieren
binne de Salzach, Enns, Drau en Mur. De Rine foarmet de westgrins mei
Switserlân. Skipfeart is lykwols allinnich op de Donau mooglik. In protte
rivieren wurde foar enerzjysintrales brûkt. Eastenryk hat ek in protte marren.
De grutsten binne de Bodensee, dy't Eastenryk mei Dútslân en Switserlân dielt,
en de Neusiedler See yn it Burgenlân.

It lân kin yn trije klimaatsônes yndield wurde. It alpine klimaat yn de bergen
is mei in protte delslach. De simmers binne dêr koart en relatyf kâld, de
wintertiid is lang mei in protte sniefal. Yn it heuvellân en op de flakten is
sprake fan in lânklimaat. Atlantyske ynfloeden (westewyn) bringe simmerdeis faak
stoarm en ferkuolling, yn 'e winter rein en snie. By drûge wyn út it easten
binne de simmerdagen hyt en de winter oanhâldend kâld, faak mei dize oer de
flakten en sinne yn 'e bergen. It hjerstwaar is meastal relatyf kalm en relatyf
waarm. De Pannonyske flakte hat in lânklimaat mei folle minder delslach as it
westen fan it lân. Nei in koarte maitiid folget in hite simmer mei mar in bytsje
rein sadat de boaiem tige útdrûget. De hjerst is alsa like drûch, de winters
binne dêr relatyf kâld.

It hjoeddeiske Eastenryk in Dútsk oerbliuwsel fan in grut en machtich keizerryk,
dat oant yn hjoeddeisk Roemeenje en Oekraïne rikte en dat regearre waard troch
de Habsburgers. Keizer Frâns Joazef kaam yn 1848 op de troan. Yn 1867 waard it
lân omfoarme ta de Dûbeldmonargy; fan doe ôf hiet it Habsburchse ryk
"Eastenryk-Hongarije". It keninkryk Hongarije waard dêrmei formeel lykweardich
oan Eastenryk. Nei de moard op troanopfolger Frâns Ferdinand en syn frou Sophie
Chotek troch de Bosnyske nasjonalist Gavrilo Princip, laten de reaksjes fan de
Dûbeldmonargy en syn tsjinstanners en bûnsgenoaten yn 1914 ta it útbrekken fan
de Earste Wrâldkriich. Nei't it lân de oarloch ferlern hie foel yn novimber 1918
de Dûbeldmonargy útelkoar en waard de republyk Dútsk-Eastenryk útroppen.

De nije koalysjeregering fan kristlik-sosjalen en sosjaal-demokraten stie ûnder
lieding fan de matige sosjaal-demokraat Karl Renner. Hy stribbe nei de stifting
fan in nij 'Grut-Dùtsk Ryk' dêr't Eastenryk dan ek wer part fan wêze soe. Syn
motivaasje wie lykwols ekonomysk, net nasjonalistysk. By it fredesferdrach fan
Saint Germain waard it Eastenrykse grûngebiet desimearre. De Entente wiisde in
anschluss (oansluting) mei Dútslân fan de hân. Fan midden jierren tweintich
waard Eastenryk regearre troch de kristlik-sosjalen fan bûnskânselier Ignaz
Seipel, wylst Wenen yn hannen fan de sosjaal-demokraten bleau.

Yn 1931 waard de kristlik-sosjaal dr. Engelbert Dollfuss bûnskânselier. Sûnt
1933 regearre Dollfuss as diktator. De ûnôfhinkelikens fan Eastenryk waard sûnt
1933 mei de opkomst yn Dútslân fan Hitler slim troch Dútslân bedriigd, dat as
beskerming ferbûn Dollfuss him mei it faksistyske Itaalje fan Mussolini. Op
advys fan Mussolini ferbea Dollfuss de Eastenrykse NSDAP (Nazy's) en de
sosjaal-demokratyske party. Yn febrewaris 1934 foel de Eastenrykse Bundeswehr
steunt troch paramilitêre groepen de Weenske arbeiderswyk oan om it sosjalisme
te brekken. Dit rûn op in koarte mar fûle boargeroarloch út, dy't yn it foardiel
fan it regear besljochte waard. Nei it ferslaan fan de sosjalisten fierde
Dollfuss in korporatyve grûnwet yn. Yn july 1934 waard Dollfuss by in mislearre
nazi-steatsgreep fermoarde. Syn opfolger wie Kurt von Schuschnigg. Von
Schuschnigg fierde deselde polityk as Dollfuss. Yn 1936 kaam in toluny mei
Dútslân ta stân. Dútslân ferklearre doe noch dat it de soevereinens fan
Eastenryk respektearje soe, mar yn febrewaris 1938 waard bûnskânselier Von
Schuschnigg, by Hitler roppen. De Führer drige mei in militêre ynvaazje, as
Eastenryk him net frijwillich by Dútslân oanslute soe. Earst woe Von Schuschnigg
gjin belies jaan foar de druk, mar op 11 maart 1938 joech er it regear oer oan
de nasjonaal-sosjalist Arthur Seyss-Inquart. Dizze stimde yn mei de anschluss,
dy't op 12 maart 1938 syn beslach krige.

Nei de anschluss krige Eastenryk de namme Ostmark en waard it in provinsje fan
it Tredde Ryk. Nei de Twadde Wrâldkriich waard Eastenryk troch de Alliearden
beset en krektas Dútslân yn fjouwer besettingssônes opdield: in Britske, in
Frânske, in Amerikaanske en in Sowjetrussyske sône, en krekt as mei Berlyn barde
dat ek mei Wenen. Oan de sônes kaam yn 1955 in ein middels it Eastenrykske
Steatsferdrach. Dêrby stelde de Sowjetuny it betingst dat Eastenryk him foar
altiten neutraal ferklearje moast.

De earste nei-oarlochske bûnskânselier wie deselde Karl Renner dy't ek yn 1918
kânselier west hie. Al gau waard er bûnspresidint. Oant 1966 waard Eastenryk
regearre troch koalysjes fan de ÖVP (kristen-demokraten) en SPÖ
(sosjaal-demokraten). Soms wie de liberale FPÖ ek part fan in koalysje. Yn 1966
kaam der in kristen-demokratyske ienheidsregear, ûnder bûnskânselier Josef
Klaus, yn 1970 folge troch in sosjaal-demokratysk ienheidsregear fan
bûnskânselier Bruno Kreisky. Dy lêste stribbe nei in sosjalistyske
wolfeartssteat nei Sweedsk model. Fan de jierren tachtich ôf oant 1999 waard
Eastenryk wer regearre troch kristen-demokratyske/sosjaal-demokratyske
koalysjes. Yn 1999 wûn de FPÖ de ferkiezings. Dy FPÖ waard sûnt it oprjochtsjen,
yn de jierren fyftich, bedobbe mei âld-nazi's en oare ekstreem-rjochtse lju.
Jörg Haider, FPÖ-partijlieder en gûverneur fan Karintje, soarge der foar dat de
FPÖ in koalysje mei de ÖVP fan Wolfgang Schüssel foarme (febrewaris 2000).

Eastenryk hie yn 2006 likernôch 8,3 miljoen ynwenners. De haadstêd Wenen hat
mear as 1,6 miljoen ynwenners (stêdekloft fan 2.2 miljoen), in fearnspart fan it
ynwennertal fan Eastenryk. De twadgrutste stêd is Graz dêr't sa'n 250,000
minsken wenje. Oare grutte stêden binne Linz (189,000), Salzburch (150,000), en
Innsbruck (117,000). Alle oare stêden hawwe minder as 100,000 ynwenners.

88,6 % fan de ynwenners hat Dútsk as memmetaal. De grutste allochtoane talen
binne Turksk (2.3%), Serbysk (2.2%), en Bosnysk (0.4%). De Slovenen yn Karintië,
de Kroaten en Hongaren yn Burgenlân, binne erkend as minderheid.

Eastenryk is sûnt 1955 lid fan de Feriene Naasjes, sûnt 1956 fan de Rie fan
Jeropa en sûnt 1995 fan de Jeropeeske Uny.

Yn 2005 wienen der 1.914.800 Eastenrykske mannen fan tusken de 16-49 jier.
Dêrfan wienen 1.550.441 fit foar militêre tsjinst. Dy groep wurdt alle jierren
oanfold mei manlju dy't sechtjin jier wurde, yn 2005 wienen dat der 48.967.

Militêr budzjet $1,5 miljard (fiskale jier 2001/02). Persintaazje fan it BYP
0,9 % (2004).

BYP per persoan is $39.300 (2007). Gearstalling fan BYP per sektor is 1,6%
lânbou, 30,3% yndustry en 68% tsjinsten.

Wichtichste havens binne Enns, Krems, Linz en Wenen. Wenen hat it grutste
fleanfjild fan Eastenryk. De maksimum snelheid op de autodyk is 130 km/h.

Eastenryk hat (2006): 107.262 km ferhurde dyk. 6.383 km spoardyk. 358 km
farwetter.



https://fy.wikipedia.org/wiki/Biology

Biology is de stúdzje fan it biologysk libben. It hâldt him dwaande mei de
karakteristiken en gedragingen fan organismen, hoe't soarten en yndividuen
ûnsteane, en hokfoar ynteraksje se mei elkoar en de omkanten hawwe. Biology
wurdt rekkene ta de eksakte wittenskippen. Immen dy't him profesjoneel dwaande
hâldt mei biology is in biolooch.

Aerobiology -- Anatomy -- Astro-biology -- Bakteriology -- Bio-fysika-- Biogemy
-- Bio-geografy -- Bio-technology -- Bio-ynformatika -- Botany -- Ekology
(Theoretyske ekology, Symbiology, Autekology, Synekology) -- Epidemiology --
Etology -- Evolusjonêre biology -- Evolusjonêre ûntwikkelingsbiology -- Firology
-- Fycology -- Fylogeny (Fylo-genetika, Fylo-geografy) -- Fysiology --
Fyto-patology -- Gedrachsbiology -- Genetika (Populaasje-genetika, Kwantitative
genetika, Genomika, Proteomika) -- Gorology -- Herpetology -- Histology --
Ichtiology -- Ymmunology -- Kryptosoölogy -- Kseno-biology -- Lymnology --
Malakology -- Mammalogy -- Mikrobiology -- Molekulêre biology -- Morfology --
Mykology -- Myrmekology -- Neurowittenskippen (Neuro-anatomy, Neuro-fysiology,
Systeem-neurowittenskip, Biologyske psychology, Psychiatry, Psycho-farmakology,
Gedrachs wittenskip, Neuro-etology, Psychofysika, Kognitive wittenskip)--
Onkology -- Ontogeny -- Ornitology -- Paleontology (Palaeo-botany,
Palae-soölogy) -- Patology -- See-biology -- Selbiology -- Soölogy --
Struktuer-biology -- Swietwetter-biology -- (stúdzje fan) Syktes (fan Genetyske
syktes, fan Ynfeksje syktes, Onkology) -- Sytology -- Taksonomy -- Toksikology
-- Untwikkelings-biology --

Ien fan de sintrale konsepten yn de biology is dat alle libben troch in proses
fan evolúsje ôfstamt fan it earste mikro-organisme. De troch Charles Darwin
formulearre evolúsjeteory, mei de troch him nei foarren brochte natuerlike
seleksje as meganisme, stiet oant hjoeddedei sintraal. Genetyske drift wurdt
dêrby omearme as in addisjoneel meganisme yn de saneamde moderne synteze. De
evolúsjonêre histoarje fan in soart, dy't de karakteristiken fan foarôfgeande
soart en de relaasje ta oare soarten beskriuwt, wurdt fylogeny neamd. It grut
ferskaat oan wurkfjilden draacht by oan de ynformaasje yn de fylogeny, lykas: it
fergelykjen fan DNA yn de molekulêre biology en it fergelykjen fan fossilen en
oare resten fan âlde organismen yn de paleontology. Biologen organisearje en
analisearje ferwantskip op ferskate wizen. Wichtige ûntwikkelingen yn de
evolúsje binne gearfette de evolusjonêre tiidsline.

De wittenskip dy't him dwaande hâldt mei de klassifikaasje fan libbensfoarmen
wurdt taksonomy neamd. Ek de termen systematyk en kladistyk wurde hjir wol foar
brûkt.

De biologyske taksonomy giet werom op Carolus Linnaeus yn de 18e iuw en wie yn
earste ynstânsje basearre op anatomyske fergeliking fan libbene wêzens, bisten,
planten ensfh. Dit oarspronklike systeem dielde de wêzens yn yn soarten
(species), skaaien (genus), famyljes ( familia), skiften (ordo), klassen
(classis), stammen (phylum) en riken (regnum), mar der waard dêrby oannommen dat
soarten ûnferoarlik wiene.

Oer dizze yndieling ûnstie yn de 19e iuw in soad diskusje, omdat troch de
evolúsjeteory fan Darwin oan dizze yndieling in nije diminsje tafoege waard,
nammentlik dy fan stamferwantskip. Ek de stúdzje fan fossilen kaam yn dy tiid
op. De faktor tiid en wannear der sprake is fan ferskillende soarten waarden
belangrike ûnderwerpen fan diskusje. De klassike yndieling blykte op in soad
punten net krekt te wêzen.

Yn de lêste jierren fan de 20e iuw kaam der in tredde boarne fan ynformaasje
beskikber, DNA-ferwantskip, meast fan libbene wêzens, mar ek fan in tal noch net
al te lang lyn útstoarne soarten. De gefolgen fan dizze nije revolúsje binne no
(2003) noch mar foar in part te oersjen.

Yn de moderne taksonomy wurdt besocht út dizze trije haadboarnen fan ynformaasje
(anatomy, fossile foarmen en genetika) in sadanige systematyk op te setten, dat
der allinne groepen (taksa, inkelfâld takson) binne dy't monofyletysk binne, dat
wol sizze dat:



https://fy.wikipedia.org/wiki/Arabysk

It Arabyske is in taal út de Afro-Aziatyske taalfamylje. Krekt as it Hebriuwsk
en it Arameesk heart it dêrbinnen by de Semityske talen. It wurdt praat yn in
grut diel fan it Heine Easten en oan de noardkust fan Afrika, yn likernôch 22
lannen.

It Arabysk is de religieuze taal fan mohammedanen, en de taal dêr't it hillige
boek fan de Islam, de Koaran yn skreaun is. It is net sa dat alle mohammedanen
de taal fan hûs út sprekke, mar Arabysk wurdt al leard en brûkt troch
mohammedanen de hiele wrâld oer. Ek moslims dy't gjin Arabysk prate, kinne de
Koaran faak al lêze of út 'e holle opsizze.

De standertfoarm fan de taal hjit Klassyk Arabysk. Dy foarm wurdt yn boeken, yn
'e media en yn de religieuze lear brûkt; it is in offisjele taal yn alle
Arabyske lannen. Der is lykwols, lykas mei oare skrifttalen, in dúdlik ferskil
tusken de skreaune foarm fan it Klassyk Arabysk en de sprutsen foarm. Of de
foarmen as twa aparte talen beskôge wurde moatte is net eltsenien it oer iens.

Yn it deistich libben wurdt in grutte tal fan lokale dialekten praat; dy
dialekten wurde net skreaun. In algemiene sprektaal is der net. As de minsken yn
de Arabyske wrâld dan mei-inoar kommunisearje dogge se dat faak yn it dialekt
fan Kairo. Yn Arabyske films en telefyzjeprogramma’s foar in ynternasjonaal
publyk wurdt nammentlik oer it algemien dat dialekt brûkt. It wurdt yn it
grutste diel fan de Arabyske wrâld ridlik ta hiel goed begrepen en hat in status
dy’t mooglik te ferlykjen is mei dy fan it Amerikaansk Ingelsk yn de westerske
wrâld.

De wichtichste ferskillen tusken de dialekten binne net geografysk mar
sosjologysk. De Arabyske dialekten falle earst útinoar yn bedoeïnedialekten en
sedentêre dialekten. De sendentêre dialekten kin men wer opdiele yn steds- en
plattelânstaal, de bedoeïnedialekten kinst fierder ferdiele yn dialekten fan
lyts-feenomaden en kameelnomaden. It dúdlikste kritearium om it dialekt te
bepalen is de útspraak fan de letter qāf (q). Dat útspraakferskil giet werom nei
de tiid foar de islamityske en de Arabyske ekspânsje. Pas nei't it Arabysk him
oer grutte dielen fan Afrika en Aazje ferbraat hie ûntstienen de oare
dialektferskillen. Dan noch moat men mei dizze typearingen útsjen: Yn ferskate
stêden (lykas Bagdad en Tripoly) praat de befolking in bedoeïnedialekt (ôm't de
ynwenners fan in bedoeïnestam ôfstamme), wylst foaral yn Egypte it stêdsk ek op
it lân te hearren is.

Arabysk wurdt yn it Arabyske skrift skreaun, in skrift dat fan rjochts nei lofts
rint. Dat Arabyske skrift wurdt ek brûkt foar in soad oare talen, bygelyks
Persysk en Urdû. Krekt as it Latynske skrift giet it Arabyske skrift werom op it
Fenisyske skrift. Ut it orizjinele Fenisyske skrift is it Nabeaanske skrift
ûntstean, wat de direkte âldfaar fan it Arabyske skrift west hat.



https://fy.wikipedia.org/wiki/Syprus

Syprus is in lân yn'e Middellânske See. De haadstêd is Nicosia en de presidint
fan de republyk is sûnt 2008 Dimitris Christofias. Njonken it Grykske en Turkske
diel fan Syprus is der in lyts stikje Britsk Syprus, twa Britske basissen dy't
Britsk bleaun binne doe't de rest fan it eilân ûnôfhinklik waard.

Mei in oerflak fan likernôch 9.251 km² is Syprus nei Sisylje en Sardynje it
tredgrutste eilân yn de Middellânske See. Fan west nei east is it eilân
likernôch 230 km, fan noard nei súd sa'n 95 km. Fan it eilân nei de súdkust fan
Turkije is 68 km. De berch Olympos (1,952 m) is it heechste punt fan it eilân.
De kust om it eilân hinne is 671 km.

It noarden fan it each is sûnt 1974 beset troch it Turkske leger en foarmet de
facto in eigen steat, dy't lykwols troch gjin oar lân as Turkije erkend wurdt.

Yn 'e maitiid fan 2004 waard Syprus lid fan de Jeropeeske Uny en op 1 jannewaris
2008 krige it lân de euro as betelmiddel.

Op Syprus wenje etnyske Griken en Turken. 77 % fan de eilânbewenners is Gryksk
en Ortodoksk Kristlik, 17 % is Turksk en Moslim. De talen fan it eilân binne:

Syprus is sûnt 1960 lid fan de Feriene Naasjes. It lân is sûnt 24 maaie 1961 lid
fan de Rie fan Jeropa. Sûnt 2004 is Syprus lid fan de Jeropeeske Uny, mar it hat
gjin diel oan de monetêre uny.

BYP per persoan is $27.100 (2007). Gearstalling fan BYP per sektor is 2,7%
lânbou, 19,2% yndustry en 78% tsjinsten.



https://fy.wikipedia.org/wiki/Sinne

De sinne is de stjer dy’t tichtst by de ierde stjit en is it helderste objekt
oan de himel. De Sinne foarmet it middelpunt fan it sinnestelsel.

Beneamingen dy’t minder faak brûkt wurde binne Helios en Sol, dit binne de
nammen fan de Grykske en Romeinske goaden fan de sinne. It astrologyske symboal
is in sirkel mei in stip yn de midden:

Eartiids waard de sinne ek wol as planeet sjoen, foaral yn de tiid doe it
geosintrisme noch as wier beskôge waard.

De sinne befynt him sa'n 27.000 ljochtjier fan it sintrum fan it molkenpaad yn
de ûngefear 3000 ljochtjier dikke galaktyske skiif en op 1 AI (149,6 miljoen
kilometer) fan de ierde. De sinne beweecht him mei in snelheid fan rûn de 220
km./sek yn ûngefear 226 miljoen jier ien kear rûn it sintrum fan ús
stjerrestelsel, it molkenpaad. Binnen it molkepaadstelsel is it in ûnopfallende,
min of mear trochsnee stjer. Se is mei in trochhinne trochsnee fan sa'n
1.392.000 kilometer it grutste objekt yn ús sinnestelsel en beslacht 99,8% fan
de massa fan ús hiele sinnestelsel. De sinne bestiet foar it grutste diel út
wetterstof; yn de bûtenste lagen rûn de 91 molpersint of 70 massapersint. It
oare elemint dat in protte foarkomt is helium; rûn de 9 molpersint of 28
massapersint. Yn it sintrum fan de sinne, dêr't troch kearnreaksjes wetterstof
omsetten wurdt yn helium is it gehalte wetterstof nei alle gedachten leger (35
massapersint) en dat fan helium heger (63 massapersint). Dizze getallen binne
fansels berekkene, net mjitten.



https://fy.wikipedia.org/wiki/Izer

Izer is in skiekundich elemint mei symboal Fe (út it Latyn: ferrum) en
atoomnûmer 26. It is in griis oergongsmetaal.

Yn de folksmûle wurdt de term izer faak brûkt foar materiaal dat eigentlik stiel
hjit; mear gegevens oer meitsjen, bewurking en brûken derfan binne te finen
ûnder stiel.

Ut opgravings blykt dat om 4000 f.Kr. izer brûkt waard yn Sumearje en it Alde
Egypte foar spearpunten en ornaminten. Faak kaam it izer hjirfoar fan ynsleine
meteoriten (it saneamde meteoarizer). Yn de dêrop folgjende iuwen waard it
brûken fan izer ferspraat nei Mesopotaamje, Anatoalje, Midden-Easten en oare
gebieten. Neidat ûntdekt wie hoe't izer út syn ertsen wûn wurde koe en dêrnei
smeid, waard it in soad brûkt.

Tusken de 12e iuw f.Kr. en de 10e iuw f.Kr. naam izer it plak fan brûns oer by
de produksje fan ark en wapens. Dizze oergong fan brûns nei izer, dy't izertiid
ynlate, waard net sasear feroarsake troch bettere eigenskippen fan izer, mar
mear troch sterk slonken beskikberheid fan tin, in haadbestândiel fan brûns. Yn
it Midden-Easten waard ûntdekt dat de kwaliteit ferbettere wurde koe troch it
rûge izererts te ferhjitsjen yn in bêd fan houtskoal. Letter waard dat prosedee
bekend as karbonisaasje. Yn Sina waard it prinsipe fan de heechoven betocht en
koe de kwaliteit fan it izer fierder ferbettere wurde. Der kaam dan mear
koalstof yn it izer wêrtroch't al in soarte stiel ûntstie, in legearing fan izer
en koalstof.

De namme izer komt fan it Oergermaanske wurd īsarna-, wat op syn beurt mooglik
wer komt fan it Proto-Yndo-Europeesk is-əro- "sterk (metaal, yn fergeliking mei
it sêftere brûns)".

Fan alle bekende metalen wurdt izer it meast brûkt, tsjintwurdich foaral yn de
foarm fan stiel. Omdat it goedkeap en sterk is wurdt it brûkt foar bygelyks
auto's, skippen en foar it bouwen fan grutte konstruksjes.

Izer is krektas nikkel en kobalt in ferromagnetysk metaal. Dekearn fan de meast
frekwinte izer-isotoop 56Fe hat de heechste biningsenerzjy fan alle eleminten
wêrtroch't izer it swierste element is dat eksoterm makke wurde kin troch fúzje
en it lichtste elemint dat sûnder enerzjyferlies makke wurde kin troch
kearnsplitsing. Dit ferklearret wêrom't it elemint in soad foarkomt yn it
hielal, de totale massa izer yn it universum bedraacht mear as 100 kear dy fan
alle swierdere elementenmei elkoar. Mei 32,1 % is it it elemint dat it meast
foarkomt yn de gearstalling fan de ierde.

De ierdkoarste bestiet foar ûngefear 5% út izer, meast foarkommend as it
mineraal hematyt; izer(III)okside ("izertriokside" bestiet net) (Fe2O3). Suver
izer wurdt hjirút isolearre troch it erts by hege temperatuer te redusearjen mei
koalstof. Yn hast alle dielen fan de wrâld binne izerminen te finen. De grutste
wingebieten lizze yn Sina, Brazylje, Austraalje, Ruslân en Yndia, by elkoar goed
foar ûngefear 70% fan de wrâldproduksje.

Ferbinings mei Fe2+ wurde oantsjutten mei ferro- of Fe(II); Fe3+ mei ferri- of
Fe(III) en Fe4+ mei ferryl- of Fe(IV), neigeraden de oksidaasjetastân. Bygelyks
ferrosyanide en ferrisyanide (de twa tastannen fan heksasyanoferraat)

Yn de natuer komme fjouwer stabile izerisotopen foar, wêrfan 56Fe de meast
foarkommende is. 60Fe is in tige lang libjende radioaktive isotoop en is fan
grut belang by ûndersyk nei de oarsprong fan it sinnestelsel.

Hoewol't izer as spoarenelemint yn it minsklik lichem foarkomt, is it yn grutte
hoemannichtea fergiftich, omdat it dan reageart mei peroksiden en frije
radikalen foarmet. It kin de lever, hert en endokrine organen oantaaste.

Sjoch foar mear ynformaasje: Izer (fieding). Yn organismen spilet izer in grutte
rol. It aaiwyt hemoglobine tankt syn aktiviteit oan izerioanen en izer is ek in
wichtich bestândiel fan in soad enzimen.



https://fy.wikipedia.org/wiki/Egypte

Egypte is in lân yn Noardeast-Afrika, wêrfan it skiereilân Sinai part is fan
Súdwest-Aazje. De haadstêd is Kaïro en de presidint fan de it lân is sûnt juny
2012 Mohamed Morsi.

Egypte grinzet yn it noarden oan de Middellânske See, yn it easten oan de
Gazastripe, Israel en de Reade See, yn it suden oan Sûdan en yn it westen oan
Lybje. Yn it easten fan Egypte leit de Sinaï wat in skiereilân is dat ta it
Aziatyske wrâlddiel heart. Dat skiereilân is troch de lâningte fan Suez ferbûn
mei de rest fan it lân.

It wichtichst is it gebiet dat foarme wurdt troch de ouwers en de delta fan de
rivier de Nyl. Dat gebiet is hiel fruchtbêr en tige ticht befolke. It meastepart
(96%) fan it lân heart ta de Saharawoastyn en is tin befolke. Yn it westen lizze
lykwols noch in oantal oazes.

De haadstêd is Kaïro (القاهرة - stêd 6.801.000, stêdekloft sa. 15 miljoen
ynwenners). It is ek de grutste stêd fan it kontinint Afrika.

Oare stêden binne: Aleksandrje, Gizeh, Shubra-El-Khema, Port Said (472.300),
Suez, El-Mahalla El-Kubra, Tanta, al-Mansurah, Luxor, Assioet, Assoean,
Hurghada, Kom Ombo, Port Safaga, Port Said, Sharm el Sheikh, Zagazig.

Yn 332 f.Kr. oermasterre Aleksander de Grutte Egypte. Nei syn dea falt syn ryk
útinoar en wurdt ien fan syn fjildhearren, Ptolemaeus, kening fan de satrapy
(provinsje) Egypte. Ptolomaeus I beneamt himsels ta Farao fan Egypte. Yn 30
f.Kr. ferliest it Ptolemaetyske Ryk har ûnôfhinklikens en wurdt in provinsje fan
it Romeinske Ryk.

Yn de earste iuw brocht Sint Markus it Kristendom nei Egypte. Yn de 6e iuw wurdt
it East-Romeinske ryk stadichoan it Byzantynske ryk dat hieltyd yn kriich is mei
de Perzen. Yn 639 oerweldigen de Islamityske Arabieren Egypte, en wurdt de Islam
it nije leauwen. Islamityske lieders keazen troch it Islamityske Kalyf holden yn
de seis neikommende iuwen de macht yn hannen. Yn 1517 wurdt Egypte in part fan
it Ottomaanske Ryk.

Yn 1798 waard it lân in njoggen moannen beset troch in Frânsk eskpedysjeleger
mei ginneraal Napoleon Bonaparte. Nei't de Britten mei admiraal Horatio Nelson
foar de kust lâns besochten de Frânsen op te kearen, flechte Napoleon fan Egypte
wei en lit syn leger yn Egypte.

Nei de oanlis fan it Suez kanaal hie Egypte hege skulden by de Britten. Yn 1882
feroverje de Britten Egypte. Yn de Earste Wrâldkriich waard Egypte in Britsk
protektoraat. Yn 1922 krige it lân mear foech, mar noch hieltyd mei in sterke
Britske ynfloed. Wilens de Twadde Wrâldkriich krije de Britten help fan Egypte.
Ek waarden út Egypte wei oanfallen tsjin de Dútsk-Italjaanske alliânsje. Yn 1942
ferliest it Afrika-korps fan Erwin Rommel de Slach om El Alamein. It Suez kanaal
waard letter brûkt foar militêr transport nei Aazje, yn de tiid doe't der noch
tsjin de Japanners fochten waard.

Nei in steatsgreep yn 1952 waard opp 18 juny 1953 waard de Egyptyske Republyk
ferklearre, mei Mohammed Naguib as presidint. Yn 1954 waard Gamal Abdel Nasser,
de wiere beweger by de steatsgreep 1952, keazen as presidint troch de
Revolusjonêre Ried. Presidint Nasser ferklearre Egypte folslein ûnôfhinklik fan
Grut-Brittanje op 18 juny 1956. Mei nasjonalisaasje fan it Suez kanaal sette de
Suez Krisis yn 1956 útein.

Twiske 1958 en 1961 hiene Egypte en Syrje tegearre de Ferienige Arabysk Republyk
(FAR) en in konfederaasje mei Noard-Jemen, de Feriene Arabyske Steaten (FAS). De
FAR as de FAS waarden yn 1961 wer opheven omdat de lannen it net lykfine koenen
mei it liederskip.

Yn 1981 waarde presidint Anwar Sadat foar gearwurking mei de Amearikanen en
frede mei Israel troch islamityske ekstremisten fermoarde. De fise presidint fan
doe, Hosni Moebarak wie tenei diktator. Op 7 septimber 2005 wiene der
ferkiezings dêr't Moebarak ek oan meidie. Moebarak krige 88% fan de stimmen.

Fan 25 jannewaris 2011 ôf brutsen der, nei de revolúsje yn Tuneezje, ûnrêsten út
yn ferskate stêden yn Egypte. Nei achttsjin dagen fan protest, droech Moebarak
op 11 febrewaris de macht oer oan it Egyptyske leger.

Arabysk (offisjële taal), Ingelsk, Frânsk (hannelstalen), Arabyske (Egyptysk,
Soedaneesl e.o.), Nubyske en Berbertalen

Islam 90% (benammen Soennisme), Kristendom 10% (Koptysk-ortodokse Tsjerke 9% en
oare kristlike tsjerken 1%, wêrûnder de Koptysk-katolike Tsjerke) .



https://fy.wikipedia.org/wiki/Berlyn

Berlyn (Dútsk: Berlin) is de haadstêd fan Dútslân en fan de stêdsteat en
dielsteat Berlyn. It is de grutste stêd fan it lân mei likernôch 3,54 miljoen
ynwenners. Berlyn is ek ien fan de grienste stêden yn Jeropa: 18% fan Berlyn
bestiet út natoer en parken en 7% út marren, rivieren en kanalen.

De stêd leit oan de rivier de Spree en om de stêdsteat hinne leit de dielsteat
Brandenboarch, dêr't Berlyn yn 1920 troch de Groß-Berlin-Gesetz fan ôfskieden
waard. De stêd wie eartiids haadstêd fan Prusen (1701–1918), it Dútske Keizerryk
(1871–1918), de Weimarrepublyk (1919–1933) en nazi-Dútslân (1933–1945). Nei de
Twadde Wrâldkriich wie Berlyn mear as fjirtich jier in dielde stêd mei it
eastlike part as haadstêd fan de Dútske Demokratyske Republyk en West-Berlyn as
in stik West-Dútslân yn East-Dútslân. Nei't de beide Dútslannen yn 1990 wer
byinoar kamen waard Berlyn de haadstêd fan de Bûnsrepublyk Dútslân.

Berlyn leit yn it easten fan Dútslân, sa likernôch 70 kilometer fan de grins mei
Poalen en grinzet rûnom oan de dielsteat Brandenburch. De stêd leit oan de iggen
fan de rivier de Spree, dy’t by it meast westlike stedsdistrikt útmûnet yn de
Havel. De Havel streamt fan noard nei súd troch West-Berlyn en, en kruzet dêrby
de Tegeler See en de Großer Wannsee. De grutste mar fan Berlyn leit lykwols oan
de eastkant fan de stêd: de Großer Müggelsee mei in oerflak fan 7,4 km².

Berlyn is, lykas Hamburch en Bremen, in dielsteat (Bundesland) op himsels. It
regear wurdt foarme troch de senaat, dy't in Regierender Bürgermeister en acht
senatoaren hat. De leden fan it regear wurde keazen troch it parlemint fan
Berlyn, it Abgeordnetenhaus. De sit fan de boargemaster en de senaat is it Rotes
Rathaus tichtby de Alexanderplatz.

Elts district hat in eigen boargemaster (Bezirksbürgermeister). De boargemasters
fan de distrikten foarmje de Rat der Bürgermeister, dêr't de Regierender
Bürgermeister foarsitter fan is. De ried jout advys oan de senaat.

By de bestjoerlike weryndieling fan 1 jannewaris 2001 wie it in oantal
distrikten (Verwaltungsbezirke) werombrocht fan 23 nei 12. De 12 hjoeddeistiche
distrikten binne:

Mei in oerflak fan 891,82 km², wêrfan 19 prosint boskgebiet en 6,7 persint
wetter, is Berlyn ien fan de grutste stêden op 'e wrâld. Om dy tichtbefolke
stêdskearn leit in foarstêdgebiet mei in lanlik karakter. Grutte marren lykas de
Havel, de Wannsee en de Müggelsee binne in part fan de stêdekloft. De stêd leit
yn in gebiet mei kontinintale temperatueren; waarme simmers en tuskenbeiden
winters. De trochsneed jierlikse temperatuer is 9,1 °C en der binne 2.135
sinneoeren yn it jier (2003).

It gebiet om Berlyn hinne wurdt sûnt de âldheid bewenne. Om 1200 hinne wiene der
twa stêden oan de rivier, Cölln en Berlyn. It is net bekend wannear't hja krekt
stedsrjochten krigen hawwe, mar foar Berlyn wurde de stêdsrjochten neamd yn 1251
en foar Cölln yn 1261. Yn 1307 hawwe de twa mienskippen besletten de plakken
gear te foegjen. Yn 1400 hiene de plakken mei-inoar likernôch 8.000 ynwenners.
Fan 1319 ôf waard der lang en bloedich striiden om it gebiet Brandenboarch troch
ferskate foarstenhûzen. Yn 1411 freege de befolking help fan de keizer fan it
Hillige Roomske Ryk. Yn 1415 waard Frederik fan Hohenzollern troch Rome beneame
ta karfoarst fan Brandenboarch; dit wie it begjin fan de 500-jierige hearskippij
troch de Hohenzollern-dynasty. Karfoarst Frederik III krige de titel yn 1688, yn
1701 hat er Brandenboarch ta keninkryk ferklearre en tenei hjitte er Frederik I
van Prusen. Op 18 jannewaris 1871 ropte Otto von Bismarck it Dútske Keizerryk út
mei as haadstêd Berlyn. De ekonomy, dy't besibbe wie mei de Dútske
yndustralisaasje waakst rap, hat der oan de ein fan de njoggentsjinde iuw foar
soarge dat de stêdske befolking in rappe waakst trochmakke.

Efter de ein fan de Earste Wrâldkriich waard yn 1918 yn Berlyn de Weimarrepublyk
útroppen. Yn 1920 wiene ferskate stêden en gebieden om Berlyn hinne anneksearre
neffens it Groß-Berlin-Gesetz, dat in stêdgemeente Berlyn foarme dy't net langer
in part fan Brandenboarch wie. It nije Grut-Berlyn hie doe likernôch 4 miljoen
ynwenners. Nei it ta de macht gripen troch de nasjonaal-sosjalisten yn 1933
waard Berlyn de haadstêd fan it Tredde Ryk. De nazi's brûkten yn 1936 de
Olympyske Spullen fan Berlyn foar propeganda. Ek wiene de nasjonaal-sosjalisten
fan doel Berlyn ta Germaanske wrâldhaadstêd fan it Germaanske Ryk om te bouwen.
Dy plannen binne troch it útbrekken fan de Twadde Wrâldkriich net útfierd.

Yn april 1945 foel it Sowjetleger Berlyn yn. Strjitte nei strjitte moast op 'e
nazi's ferovere wurde. Tsientûzenen soldaten en boargers ferstoaren. Adolf
Hitler die himsels op 30 april 1945 tekoart yn in bunker ûnder Berlyn. In pear
dagen letter waard de kapitulaasje fan Dútslân tekene. Berlyn waard nei de
Twadde Wrâldkriich beset troch alliearde legers fan Frankryk, Grut-Brittanje, de
Feriene Steaten en de Sowjetuny. By de Konferinsje fan Potsdam yn 1945 waard
Berlyn, lykas oare parten yn Dútslân, yn fjouwer sektoaren opdiele: in
Sowjetsektor, in Amerikaanske sektor, in Britske sektor en in Frânske sektor.
Rap nei de ferdieling begûnen Frânske, Britske en Amerikaanske sektor mei elkoar
op te arbeidzjen, mar de Sowjetsektor bleau strikt ôfskieden. Sa waard Berlyn it
middelpunt yn de Kâlde Kriich. De Sowjetautoriteiten seagen de gearwurking
sûnder de Sowjetsektor as it ferbrekken fan it ferdrach fan Potsdam en reagearre
op 24 juny 1948 mei it blokkearren fan de oare sektoaren, faaks mei it doel de
gânse stêd te anneksearjen. It wie foar de minsken út de oare sektoaren ferbean
troch de Sowjetsektor te reizigjen. Om't dy oare sektoaren as in eilân yn de
Sowjetsektor fan Dútslân leinen, wie it net mooglik dy sektoaren oer it lân fan
goederen te foarsjen. De Feriene Steaten, Frankryk en Grut-Brittanje besleaten
doe in loftbrêge yn te stelle: Mei fleanmasinen kamen de goederen te plak. Op 12
maaie 1949 waard de blokkaasje opheft. Maaie 1949 waard de Bûnsrepublyk Dútslân
(BRD) stifte, mei fanwege de blokkade fan Berlyn de stêd Bonn as tydlike
haadstêd. Yn reaksje waard yn oktober de Dútske Demokratyske Republyk (DDR)
stifte. Dy Dútske Demokratyske Repúblyk, East-Dútslân krige in kommunistysk
regear en de Sowjetsektor waard as East-Berlyn dêrfan de haadstêd. De trije oare
sektoaren krigen in westersk bestjoer. De trije oare sektoaren foarmen mei-inoar
West-Berlyn. Hieltyd mear DDR-boargers flechten nei West-Berlyn. Om dy
flechtelingestream te stopjen kamen de East-Berlynske autoriteiten ta it beslút
yn 1961 om West-Berlyn hinne in grinsôfsetting te bouwen. Yn de nacht fan 13
augustus 1961 waard der in grins om West-Berlyn bout. Al gau wie it stektried
net foldwaande, en waard út ein set mei de bou fan in muorre, de Berlynske
Muorre. Eltsenien dy't dochs besocht fan East-Berlyn nei West-Berlyn te
flechtsjen, waard delsketten. Op dy wize waard West-Berlyn feitlik in eksklave
fan West-Dútslân yn East-Dútslân.

Troch politike feroarings yn 1989, waard op 9 novimber 1989 de grins tusken
East- en West-Berlyn iepene. Op 3 oktober 1990 waard East-Dútslân offisjeel
tafoege oan de Dútske Demokratyske Republyk. Berlyn waard de haadstêd fan it
nije Dútslân. Yn 1991 waard it útstel oannaam it regear wer nei Berlyn te
ferhúzjen, wat yn 2000 foleinige waard.

Op 31 desimber 2012 wie it ynwennertal fan de stêd Berlyn 3.375.222 en wie
dêrmei de grutste stêd fan Dútslân. Yn Berlyn en de stêdekloft deromhinne wenje
sa'n 4,4 miljoen minsken. It ynwennertal fan de metropoalregio
Berlyn/Brandenboarch, dy't yn beide dielsteaten leit, leit om de 5,8 miljoen
minsken hinne.

Healwei de 17e iuw wennen der noch in protte minsken yn Berlyn en omkriten.
Troch de Tritichjierrige Oarloch rekke Berlyn sawat de helte fan syn ynwennertal
kwyt. Nei 1640 binne der ferskillende inisjativen om minsken nei Berlyn ta te
heljen, lykas de Hugenoaten út Frankryk. Sa koe it ynwennertal groeie fan 6.000
minsken om 1648 hinne nei sawat 57.000 minsken yn it jier 1709. Yn de jierren
dêrnei sette de befolkingsgroei troch, yn 1877 hie Berlyn ien miljoen ynwenners.

De grutste religys wie neffens amtlike feiten yn (2004): 756.800 (22 prosint)
Luteraansk, 307.000 (9 prosint) Roomsk-Katolyk, 210.000 (6 prosint) Moslim,
90.000 oare Kristlike tsjerken, 12.000 Joaden, 6.500 Bûdisten. 60 prosint hie
gjin religy.

De A10 is de ringwei om sawat it hiele stedsgebiet hinne en is 196 kilometer
lang, de sneldyk rint net allinnich troch de stedsteat Berlyn mar ek foar in
grut part troch Brandenburch. Troch it stedsgebiet hinne lizze ek in oantal
sneldiken lykas de 22 kilometer lange A 100 yn it súdlike stedsgebiet. De A11 (E
26) ferbynt it sintrum mei it noardwestlike diel fan de ringwei, de A 113
ferbynt it sintrum mei it súdeasten, en de A 115 slút yn it súdwesten oan op de
ringwei.

Yn 2006 waard Berlin Hauptbahnhof iepene en is it belangrykste stasjon fan de
stêd en it grutste krusingsstasjon fan Europa. Berlyn hat ferskillende flugge
treinferbiningen mei de belangrykste stêden fan Dútslân en ferskillende oare
Europeeske stêden. Yn it stedsgebiet sels leit ek in ferskaat oan regionale
spoarferbiningen. Foar it iepenbier ferfiersnetwurk binnen it stedsgebiet binne
15 S-Bahn ferbiningen, 10 U-Bahn ferbiningen, 27 tramferbiningen, 150 buslinen
en seis fearboatferbiningen (sjoch ek list mei U-Bahn en S-Bahn stasjons yn
Berlyn).

Sûnt de sluting fan de ynternasjonale lofthaven Berlin-Tempelhof yn 2008 is
Flughafen Tegel it iennichste fleanfjild binnen it stedsgebiet. It fleanfjild
Berlin-Schönefeld leit krekt bûten de stedsteat Berlyn yn de Brandenburchske
gemeente Schönefeld. Yn it suden waard op it stuit noch wurke oan it nije
fleanfjild Berlyn Brandenburch dat begjin 2015 neffens de planning iepene wurde
sil. Mei de iepening fan Berlyn Brandenburch soenen sawol Tegel as ek Schönefeld
slute.

Foar de stifting fan it Dútske Keizerryk yn 1871 hie Dútslân gjin haadstêd. Yn
de praktyk wie Frankfurt am Main de haadstêd fan de foarrinders fan it
keizerryk, mar in formeel beslút wie der nea foar nommen. Yn 1871 koe Berlyn
haadstêd wurde fan it Dútske Keizerryk, omdat it de haadstêd fan Prusen wie, it
wichtichste lân fan it hiele keizerryk. Nei de Twadde Wrâldkriich wie Bonn de
haadstêd fan West-Dútslân en East-Berlyn wie de haadstêd fan de DDR.

De earste Dútske Bûnsdei nei de werieniging beslute yn 1991 mei it saneamde
“Hauptstadtbeschluss” (haadstêdbeslút), dat Berlyn as Bûnshaadstêd ek sit fan de
Bûnsdei en it Bûnsregear wurde soe.

Sûnt 1994 sit it kantoar fan de Bûnspresidint yn it Slot Bellevue yn Berlyn. Yn
1999 waard it grutste part fan it regear fan Bonn nei Berlyn ferhuze. De Bûnsdei
(yn it Ryksdeigebou), de Bûnsried (yn it eardere Prusysk Hearehûs) en it
Bûnsregear binne doe útein set mei har wurksumheden. Yn it jier 2001 waard it
Bundeskanzleramt iepene mei Bûnskânselier Gerhard Schröder as earste bewenner.

Fan de fjirtjin ministearjes (ûnder bewâld fan Merkel II) sitte der acht yn
Berlyn, dêrûnder it Auswärtige Amt (Utlânske Saken) dat yn de eardere Ryksbank
mei boujier 1934 sit en it Bundesministerium der Finanzen dat yn it eardere
Reichsluftfahrtministerium mei boujier 1935 sit. De oare seis ministearjes sitte
yn Bonn. Alle ministearjes hawwe yn de oare stêd, dêr’t hja net fêstige binne,
in twadde fertsjintwurdiging. Sa hawwe de bûnsministers allegear in wurkplak yn
de haadstêd. Dielen fan de bûnsministearjes binne krekt as foar 1991 fêstige yn
de eardere bûnshaadstêd (no Bûnsstêd) Bonn. De mearheid fan de amtners, sa’n
9.000 minsken, wurkje yn Bonn. Mear as 140 ambassades en harren diplomatike
fertsjintwurdigers sittte yn Berlyn.

Berlyn is krekt as Hamburch en Bremen in dielsteat (Bundesland) op himsels. It
regear wurdt foarme troch de senaat, mei dêryn de boargemaster en maksimaal acht
senatoaren. De leden fan it regear wurde keazen troch it parlemint fan Berlyn,
it Abgeordnetenhaus, dat 141 sitten hat. De boargemaster en senaat húsmanje yn
it Rotes Rathaus tichtby de Alexanerplatz.

Berlyn is bestjoerlik yndield yn tolve Verwaltungsbezirke (distrikten). Elk
distrikt hat syn eigen Bezirksamt (distriktsbestjoer) mei in
Bezirksbürgermeister (boargemaster) en fiif riedsleden. It bestjoer wurdt keazen
troch de 55 leden fan de Bezirksverordnetenversammlung (distriktsried) dy’t
streekrjocht troch de befolking keazen wurdt. De boargemasters fan de distrikten
foarmje de Rat der Bürgermeister, wêrfan de Regierender Bürgermeister foarsitter
is. De ried jout advys oan de senaat.

Berlyn hat mei 17 stêden oer de hiele wrâld partnerskippen. De measte
stêdebannen binne relatyf fluch nei de werieniging fan de twa Dútslannen yn 1990
ta stân kommen. Doel fan de partnerskippen is it fersterkjen fan de ekonomy en
wittenskip fan Berlyn mei oare wichtige stêden. Dêrneist wolle hja mei de
stêdebannen de útwikseling en oanbod fan kultuer befoarderje.

De Olympyske Simmerspullen fan 1936 waarden yn Berlyn holden en yn 2006 wie
Berlyn ien fan de spylstêden fan it WK fuotbal. By it fuotbaljen binne Hertha
BSC en de 1. FC Union Berlin de ferneamdste fertsjintwurdigers. Op it mêd fan
basketbal is Alba Berlin de bekendste en de Eisbären Berlin is
stedsfertsjintwurdiger yn de nasjonale yshockeyliga.

De grutste stadions fan de stêd binne it Olympiastadion mei 74.649 sitplakken,
it Stadion An der Alten Försterei mei 21.717 sitplakken, it
Friedrich-Ludwig-Jahn-Sportpark mei 19.000 sitplakken, de O2 World mei in
maksimale kapasiteit foar 17.000 minsken, it Velodrom mei in maksimale
kapasiteit foar 12.000 minsken en de Max-Schmeling-Halle mei 11.900 sitplakken.



https://fy.wikipedia.org/wiki/Hongarije

Hongarije (hongaarsk Magyarország) is in lân yn Midden-Jeropa. De haadstêd is
Boedapest en de presidint fân de republyk is sûnt 2012 János Áder. Hy folge Pál
Schmitt op dy't sûnt 2010 presidint west hat.

It lânskip fan Hongarije wurdt dominearre troch de flakten fan it
Karpatenbekken, dat begrinzge wurdt troc de Karpaten en yn it westen troch de
Alpen. Yn it noarden by de grins lâns mei Slowakije lizze heuvels en bergen dy't
it begjin foarmje fan de Karpaten. De heechste berch fan it lân, de Kékes (1014
meter) leit yn it Mátraberchtme. Fierders nei it easten begjint it Bükkberchtme.
Dizze twa berchtmen wurde tegearre it Noard-Hongaarsk middelberchtme neamd.

De Donau en de Tisza binne de grutste rivieren yn Hongarije. Yn it súdeasten fan
it lân leit de Hongaarske leechflakte wêrfan de poesta in unyk gebiet is omdat
dêr gjin beammen waakse. De Balatonmar mei in oerflak fan 592 km² is de grutste
mar yn Hongarije.

Yn it tiidrek 1867 — 1918 wie Hongarije in dûbelmonargy as Eastenryk-Hongarije.
Nei it ferlies fan de Earste Wrâldkriich waard Hongarije twa-tredde lytser yn
oerflak en rekke in trije-fjirde diel fan syn ynwenners kwyt. Mei help fan
Nazi-Dútslân waarden Transylvaanje en Slowakije op 'e nij troch Hongarije beset.
Yn 1944 wie it wis dat Nazi-Dútslân de kriich ferlieze soe en Hongarije besocht
de diplomatyske relaasje mei de alliearden oan te heljen. Yn datselde jier waard
Hongarije troch de Dútsers beset.

Hongarije wie yn 'e tiid fan de Kâlde Kriich in eastbloklân. Yn 1989 waard de
folksrippeblyk opheft, en waard de Rippeblyk Hongarije stiften. Yn it tiidrek
fan 1989 oant 1991 waard it lân frij fan de oerhearsking troch de Sowjetuny.

Hongarije wie fan 1955 oant 1991 stiftend lid fan it Warsjaupakt. It lân is sûnt
1955 lid fan de Feriene Naasjes, sûnt 1990 fan de Rie fan Jeropa en sûnt 1999
fan de Noard-Atlantyske Ferdrachsorganisaasje. Yn 2004 is Hongarije lid wurden
fan de Jeropeeske Uny mar it hat gjin diel oan de monetêre uny.

BYP per persoan is $19,300 (2007). Gearstalling fan BYP per sektor is 5,5%
lânbou, 33,3% yndustry en 61,2% tsjinsten.

Yn 2005 wienen der 2.303.116 Hongaarske mannen fan tusken de 16-49 jier. Dêrfan
wienen 1.780.513 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2005 wienen dat der 63.847.

Wichtichste havens binne Budapest, Dunaujvaros, Gyor-Gonyu, Csepel, Baja en
Mohacs. Budapest hat it grutste fleanfjild fan Hongarije. De maksimum snelheid
op de autodyk is 130 km/h.

Hongarije hat (2006): 159.568 km ferhurde dyk. 8.057 km spoardyk. 1.622 km
farwetter.



https://fy.wikipedia.org/wiki/Ekonomy

Ekonomy is in sosjale wittenskip dy't de organisaasje fan de ferdieling fan de
krappe middels/boarnen yn in mienskip bestudearret. Neffens guon ekonomen soe de
definysje weze moatte: "De stúdzje fan hoe en wêrom minsken hannelje".

It wurd ekonomy stamt út it Gryks: oiko- fan hûs en nomos foar wetten of
noarmen.

Alhoewol't der in soad diskusjes wienen oer fraach en oanbod, is de ekonomy
stúdzje útein set mei Adam Smith syn publikaasje The Wealth of Nations yn 1776.
Yn dat stik makket Smith rûchwei in omskriuwing de stúdzje:

Smith omskriuwt de stúdzje as politike ekonomy, mar nei 1870 hjit de stúdzje
sljochtwei 'ekonomy'.

Neffens guon soe ek ûndernimmersynsjoch oan dat rychje tafoege wurde moatte. By
de oanbodkant fan de ekonomy giet it om it meitsjen fan produkten. Dat kinne
fysike produkten wêze, mar ek tsjinsten.

As twadde is dêr de fraachkant fan de ekonomy. It giet dêrby om de (foar)kar fan
konsuminten, produsinten en de oerheden. Op de merk wurde fraach en oanbod op
inoar ôfstimd en komt foar elts produkt in priis ta stân. Yn in frije merk wurdt
hast alles stjoerd troch de priis. De oerheid spilet dêryn lykwols ek in rol
troch it stjoeren yn budzjetten. Ek it konsumintebetrouwen spilet oan de
fraachkant net swak by: as de ferwachtingen net goed binne, wurdt der minder
bestege en mear sparre.

Mikro-ekonomy slacht op gedragingen fan ekonomyske aginten. Dat kin slagge op
gesinnen, bedriuwen mar ek om politisy of belangegroepen. Yn dy tûk fan de
ekonomy steane fraach en oanbod sintraal. De mikro-ekonomy besiket te
ferklearjen hoe't it lykwicht fan keap- en ferkeapgedrach beynfloede wurdt.



https://fy.wikipedia.org/wiki/Yndoneezje

Yndoneezje is in lan yn Súdeast-Aazje. De haadstêd is Jakarta en de presidint
fan de republyk is sûnt 2014 Joko Widodo.

Yndoneezje bestiet út mear as 13.600 eilannen dy't ferspraat lizze, oer in 5.000
km lang gebiet (de Gordel fan Smaragd), by de evener lâns. Om-ende-by de helte
fan de eilannen wurdt bewenne. It klimaat is tropysk fochtich.

De fiif grutste eilannen binne Java, Sumatra, Kalimantan (it Yndonezyske part
fan Borneo), Nij-Guinea (dield mei Papoea Nij-Guinea), en Sulawesy. De heechste
pyk fan Yndoneezje is Punsak Jaya yn Nij-Guinea op in hichte fan 4,884 meter en
de Tobamar yn Sumatra is de grutste mar, mei in oerflak 1,145 km². De grutste
rivieren lizze yn Kalimantan: de Mahakam en de Barito.

Eartiids wie it lân bedekt mei bosken en noch altyd is mear as helte fan alle
oerflak mei ± 140 miljoen hektare reinwâld begroeid. Dêrmei is it op Brazylje
nei it grutste fan de wrâld. Yn it skaad fan de betiden reuseftige beammen leit
in ûntsachlike grutte rykdom oan planten ferskûle.

Lykwols wurdt alle jierren om-ende-by in miljoen hektare grûn ûntboske. Dat komt
omdat troch de befolkingsoanwaaks nije lânbougrûnen noadich binne. Ferbaarning
fan beammen om stikken grûn bouryp te meitsjen rjochtet ôfgryslike skea oan. It
bouryp meitsjen fan grûn sa as troch de Dajaks iuwenlang dien waard feroarsake
destiids net folle skea oan de bosk, mar de ûntbosking op de skeal fan
tsjintwurdich hat in ferwoastend effekt op de natoer yn Yndoneezje.

Yn de wide leechflakte op Sumatra en Kalimantan lizze grutte fean- en
sweetwettersompebosken.

Troch har grutte ôfmjittingen, tropyske klimaat en trochdat it in eilannenryk
is, hat Yndoneezje op Brazylje nei it grutste bioferskaat op 'e wrâld. De floara
en fauna litte in miks sjen fan sawol Aziatyske en Australyske soarten. Eartiids
wie in grut diel fan de eilannen lykas Sumatra, Borneo en Baly ferbûn mei it
Aziatyske fêstelân en hawwe dêrtroch in grutte rykdom oan Aziatyske soarten.
Grutte diersoarten as de Sumatraanse tiger, rinoseros, orang-oetan, Aziatyske
oaljefant en loaihoars kamen ea eastlik foar oant en mei Baly. Op Kalimantan en
Sumatra bestiet de begroeiing fral út Aziatyske soarten. Sulawesy, Nusa Tenggara
en Maluku binne al sûnt lange tiid net mear ferbûn mei it fêstelân en hawwe in
eigen unike floara en fauna ûntwikkele.

It gebiet fan Yndoneezje stie ynearsten ûnder ynfloed fan it hindoeïsme en
boedisme. Fan de 13e iuw ôf begûn de islamisearring. Yn de 16e iuw kamen de
Nederlanners dy't oant-en-mei de 19e iuw de archipel stadichoan feroveren om de
lukrative speserijhannel behearskje te kinnen.

Yn de Twadde Wrâldkriich waard Nederlânsk-Ynje troch Japan beset, dat yn 1949 as
"Republyk Yndoneezje" ûnôfhinklikheid krige. Sûnt dy tiid hawwe der ferskate
militêre steatsgrepen en rebûlje yn it lân west .

De totale befolking fan Indoneezje waard yn 2008 op in oantal fan 237 miljoen
skatten, dêr't allinnich op it eilân Java al mear as 130 miljoen fan wenje en
dêrmei it tichtstbefolke eilân op 'e wrâld.

Yn de hiele archipel wurde om-ende-by 300 ferskate befolkingskloften
ûnderskieden en 742 ôfsûnderlike talen en dialekten sprutsen. De grutste etnyske
groepearring binne de Javanen dy't 42% fan de befolking útmeitsje en de polityk
en kultureel dominante faktor yn it lân. De Soendanezen, de etnyske Maleisjers
en de Madoerezen binne de grutste net-Javaanske groepearringen. Oare wichtige
groepearringen yn Yndoneezje binne de Sjinezen, Ynjers, Jeropeanen en Arabieren,
dy't meastentiids konsintrearre libje yn de stedlike gebieten. Oer it generaal
is de Yndonezyske mienskip harmonieusk alhoewol't sociale, religieuze en etnyske
konflikten eartiids en hjoeddeisk betiden laat hawwe ta ûnderlinge
gewelddiedichheden. In grut part fan de partikuliere sektor wurdt kontrolearre
troch de Sinezen dy't mar 5% fan de befolking útmeitsje en wat bydrage hat oan
anty-Sineeske sentiminten en betiden anty-Sineesk geweld.

De offisjele nasjonale taal, it Yndonesysk wurdt op alle skoallen les yn jûn en
wurdt troch alle Yndoneezjers sprutsen. De taal wie oarspronklik de lingua
franca foar it grutste part fan de regio, ynklusyf Maleizje. Njonken it
Yndonesysk sprekke de measte Yndoneezjers ek ien fan de hûnderten lokale talen
(bahasa daerah), meastentiids as earste taal. Fan de lokale talen is it Javaansk
de meast sprutsen taal. Fieders sprekt in part fan de âldere ynwenners noch
hieltyd yn mear of mindere mjitte Nederlânsk.

Hoewol't Yndoneezje gjin islamityske steat is, is Yndoneezje wol it lân mei de
grutste moslimpopulaasje fan de wrâld. Tidens de befolkingstelling fan 2000 die
bliken dat 86,1% fan de Yndoneesjers harsels moslim neamden. Kristenen meitsje
8,7% fan de befolking út, 3% is hindoe en 1,8% boedist of wat oars. De measte
Yndonesyske hindoes binne Balinezen en de measte boedisten binne etnyske
Sinezen. Hoewol't dizze religys yn de minderheid binne hawwe it hindoeïsme en it
boedisme noch hieltyd in wichtige ynfloed op de Yndonesyske kultuer. De islam
waard yn de 13e iuw yntrodusearre troch Arabyske hannelaars yn it noarden fan
Sumatra en fan dêrút wreide it har stadichoan út oer de Yndonesyske archipel
oant it tsjin de 16e iuw de wichtichste religie waard. It rooms-katolisisme
waard troch de Portugezen meibrocht, wylst it protestantisme troch Nederlânske
kalvinistyske en luterse missy ynspannings ûnder it koloniale bewâld.

Yndoneezje beskikt oer grutte foarrieden grûnstoffen: benammen ierdoalje en
ierdgas, mar ook bauksiet, tin, koper en nikkel.

De eksport fan grûnstoffen hat it lân yn it ferline ôfhinklik makke fan
yndustrylannen, einprodukten moasten foar in protte jild ymportearre wurde. Nei
de oaljekrisis fan 1973 feroare dat. Begjin jierren njoggentich bestie sawat de
helte fan de eksport út yndustryprodukten; de tekstyl-, fiedingsmiddelen,
elektronika-, meubel- en auto-yndustry konsintreare him op it eilân Java.

Yndoneezje is lykwols noch hieltyd in agrarysk lân. Sa'n 55% fan de befolking
fertsjinnet har jild yn de lânbou. Likernôch 25% fan de totale eksport bestiet
út lânbou produkten (rubber, kopra, palmoalje, tee, kofje, rys, kakao, tabak,
speserijen). Hout is ûnderwilens de op ien nei wichtichste deviezenboarne]].

Neffens de Feriene Naasjes libbet yn Yndoneezje 16,0% fan de befolking ûnder de
earmoedegrins.



https://fy.wikipedia.org/wiki/Tsjechje

Tsjechje is in lân yn Midden-Jeropa. De haadstêd is Praach en de presidint fan
de republyk is sûnt 2003 Milos Zeman

Tsjechje leit foar in part yn de histoaryske regio's fan de Bohemen en Moraavje,
foar in lyts part yn Sileezje. It lân hat in bercheftich gea mei de Sněžka
(1,602 m) as heechste punt.

De haadstêd Praach leit yn 'e midden fan Tsjechje, oare stêden mei mear as
100.000 ynwenners binne Brno, Olomouc, Ostrava en Pilsen.

Yn 'e midsiuwen wienen de histoaryske regio's fan Tsjechje, Bohemen en Moraavje,
in part fan it Hillige Roomske Ryk. Yn 'e Twadde Wrâldkriich waard it Sudetelân
aneksearre troch Nazi-Dútslân. Yn it tiidrek fan de Kâlde Kriich wie Tsjechje
gearfoege mei Slowakije ta Tsjechoslowakije as in satellytsteat fan de
Sowjetuny. Sûnt 1 jannewaris 1993 is Tsjechje in selsstannich lân, sûnder
Slowakije en it Kommunistysk bewâld.

Yn 2007 hie Tsjechje 10,3 miljoen ynwenners. De grutste minderheden binne dy fan
de Dútsers, Slowaken, Poalen en Roma. Tsjechysk is de amtlike taal en memmetaal
foar 97 % fan de ynwenners. Yn it noardwesten binne 50.000 minsken dy't Dútsk as
memmetaal hawwe, yn it noarden binne der 50.000 minsken dy't Poalsk as memmetaal
hawwe. Likernôch 140.000 minsken yn Tsjechje prate it Romany. De grutste tsjerke
yn it lân is de Ortodokske Tsjerke.

Tsjechje is sûnt 1993 lid fan de Feriene Naasjes. It lân waard 30 juny 1993 lid
fan de Rie fan Jeropa en is sûnt 1999 lid fan de Noard-Atlantyske
Ferdrachsorganisaasje. Yn 2004 is Tsjechje lid wurden fan de Jeropeeske Uny, mar
it hat gjin diel oan de monetêre uny.

Tsjechje is bestjoerlik ferdield oer fjirtjin regio's (Tsjechysk: kraj). De
regio's binne wer ferdield yn 6249 gemeenten. Tusken de regio's en de gemeenten
sit in bestjoerlike laach fan 77 distrikten (okres). Offisjeel wurde de
bestjoerlike okresy sûnt 2003 net mear brûkt, foar de gebietsyndieling lit it
âlde bestjoerlike elemint him noch wol brûke. De Tsjechyske haadstêd Praach is
sawol gemeente as regio en distrikt.

BYP per persoan is $24,500 (2007). Gearstalling fan BYP per sektor is 2,7%
lânbou, 38,7% yndustry en 58,6% tsjinsten. De Tsjechyske ekonomy is stabyl en
docht it better as oare eastblok lannen. Diplomearre en goedkeape
arbeidskrêften, lidmaatskip fan de Jeropeeske Uny en in sintraal plak yn Jeropa
ha de kaaifaktoaren west foar bûtenlânske ynvestearders nei de kommunistyske
tiid. Tsjechje sil neffens de plenning yn 2012 by de eurosône komme. In lytse,
iepen, op eksport basearre ekonomy hie in jierlikse ekonomyske groei fan 6% yn
2005-2007. De konservative Tsjechyske ekonomy hat oant no ta noch net sa'n
protte skea ûnderfûn fan de kredytkrisis, alhoewol't de ekonomyske groei yn it
lêste fearnsjier fan 2008 tebekrûn. Dy weromfal hat te krijen mei de minderjende
eksport nei West-Jeropa.

De Tsjechyske definsje hat in Sintrale Troepen Kommando (mei lânmacht en
loftmacht) en Training Troepen Kommando.

Yn 2008 wienen der 2.522.383 Tsjechyske mannen fan tusken de 16-49 jier. Dêrfan
wienen 2.100.789 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 63.124.

Praach hat it grutste fleanfjild fan Tsjechje (11,6 miljoen passazjiers yn
2006). De maksimum snelheid op de autodyk is 130 km/h.

Tsjechje hat (2006): 128.512 km ferhurde dyk. 9.597 km spoardyk. 664 km
farwetter.



https://fy.wikipedia.org/wiki/Sweden

Sweden is in Skandinavysk lân yn Noard-Jeropa. De haadstêd is Stokholm. Mei de
oare Skandinavyske lannen hat Sweden in sterke histoaryske en kultuerele bân,
mar ek organisatoarysk is Sweden lid fan de Noardske Ried.

It noardlikste part fan Sweden heart by Laplân, dêr wenje Lappen of Saami . Yn
it suden lizze de twa grutste marren fan Sweden: de Vänermar (Vänern) en de
Vättermar (Vättern). Meiïnoar hat Sweden sa'n 96.000 marren. It heechste punt
fan Sweden is de berch Kebnekaise fan sa'n 2111 m.

De Romeinske skiedskriuwer Tacitus wie de earste dy't oer Sweden skreau. Neffens
de archeologyske fynsten kin sein wurde dat der yn 'e earste fiif iuwen nei
Kristus in soad hannel west hat mei de Romeinen. Om 150 n.Kr. hinne wie
Ptolemaeus de earste dy't ea in kaart fan Skandinaavje makke. Yn 'e 2e iuw
ûntstiet it Runeskrift yn it suden fan Skandinaavje. Om 800 begjint de tiid fan
de Wytsingen. De minsken dy't doe yn it súdwesten fan Sweden wennen teagen mear
nei it westen, dyjingen dy't sintraal yn Sweden of oan 'e westkust wennen teagen
nei it easten. Hannelstêden as Birka wiene yn 'e tiid fan de Wytsingen tige fan
belang.

Om 1300 is de tiid fan de Wytsingen fierhinne dien en wurdt it lân kristlik. Mei
Denemark en Noarwegen foarme Sweden yn 1389 de Uny fan Kalmar. Sweden gong oan
it begjin fan de 16e iuw út de Uny. Neidat Sweden de Uny ferliet rekke it deilis
mei Noarwegen en Denemark. De 16e en 17e iuw wienen in bluodderige tiid mei in
soad oarloggen. Sweden wreide syn grûngebiet út en om 1660 besloech dat it
hjoeddeistige Sweden en Finlân oant boppe Koerlân ta, en parten fan it noarden
fan Dútslân.

Denemark, Poalen, Saksen en Ruslân setten útein mei de Grutte Noardske Kriich
(1700-21) dy't late ta it ferlies fan grûngebiet fan de grutmacht Sweden. De
Baltyske steaten en de gebieten besuden de Eastsee waarden ferlern. De Grutte
Noardske Kriich late ek ta in feroaring yn it hâlden en dragen fan Sweden. Dat
him oppenearret yn it feit dat Sweden nei 1814 jimmeroan yn eltse kriich
neutraal bleaun is, ek wilens de Twadde Wrâldkriich.

Om dy neutraliteitspolityk is Sweden ek gjin lid fan de NAFO. Sûnt 1995 is
Sweden al lid fan de Jeropeeske Uny.

Fan de likernôch 9,1 miljoen ynwenners fan it lân is sa'n 90% Sweedsk.
Minderheden binne de Samen, Noren en Finnen. 6,7% fan de befolking hat gjin
Sweedsk steatsboargerskip.

Alhoewol't it Noarsk, Deensk en Sweedsk nau besibbe binne, en eartiids ien
mienskiplike taal wie, is it Sweedsk hjoed de dei in oare taal as it Noarsk en
Deensk. Erkende minderheidstalen binne it Samysk, Finsk en Roma.

67,5% fan de Sweden binne lid fan de evangelysk-luterske tsjerke . Oare
kristenen binne Roomsk-Katoliken of ortodoks-kristenen of baptisten. Lykwols 5%
komt geregeldwei yn tsjerke.

Dêrnjonken binne der yn Sweden sa'n 130.000 moslims, Joaden en Boeddisten. Guon
Samen hâlde har dwaande mei it Animisme.

De heechste autoriteit yn Sweden hat de Riksdag (parlemint). De
minister-presidint fan it lân wurdt keazen troch it parlemint, en hy kiest de
ministers. De wetjouwende macht is yn hannen fan de minister-presidint en it
parlemint. De útfierende macht is yn hannen fan de ministers en
minister-presidint. De juridyske macht stiet op himsels. De lagrådet (wet ried)
en justitieråd (justysjeried) steane noed foar de rjochterlike macht.

Opfallend is it grutte oantal fjochtfleanmasinen, meiïnoar 155, ferspraat oer
trije fleanbasissen. De fjochtfleanmasine, de JAS 39 Gripen, is fan it Sweedske
bedriuw Saab.

BYP per persoan is $37.500 (2007). Gearstalling fan BYP per sektor is 1,5%
lânbou, 28,8% yndustry en 69,7% tsjinsten.

Wichtichste havens binne Brofjorden, Göteborg, Helsingborg, Lulea, Malmö,
Stenungsund, Stockholm, Trelleborg en Visby. Stockholm hat it grutste fleanfjild
fan Sweden. De maksimum snelheid op de autodyk is 110 km/h.

Sweden hat (2006): 425.300 km ferhurde dyk. 11.528 km spoardyk. 2.052 km
farwetter.

Sweden is sûnt 1946 lid fan de Feriene Naasjes en it lân is stiftsjend lid fan
de Rie fan Jeropa (1949). Yn 1995 is Sweden lid wurden fan de Jeropeeske Uny,
mar it hat gjin diel oan de monetêre uny.



https://fy.wikipedia.org/wiki/Stokholm

Stokholm (Sweedsk Stockholm) is de haadstêd fan Sweden; de stêd hat likernôch
743.000 ynwenners.

Stokholm leit oan de eastkust fan Sweden, dêr't de útrin fan de Mälarmar útkomt
by de de binnenste eilannen fan de skearenkust fan de Eastsee.

Stokholm is de grutste stêd fan Sweden, en foarmet in gemeente op himsels. De
stêd is it sintrum fan in stêdekloft mei likernôch 1,82 miljoen ynwenners.
Stokholm is de sit fan it regear fan Sweden en it wenplak fan de kening, Karel
XVI Gustaaf

Stokholm wurdt foar it earst yn 1252 yn in geskrift neamd. De namme komt fan de
gearstelling stock (blok hout) en holm (eilantsje) en stiet foar it Gamla Stan
fan no. Guonts miene dat de stêd stifte is troch Birger Jarl, om Sweden te
beskermjen tsjin oanfallen út see wei.

De strategyske lizzing (tagong fan it Mälarmar) soarge derfoar dat Stokholm de
wichtichste stêd fan it lân waard, benammen yn de striid om de ûnôfhinklikens
tsjin Denemark. Yn 1600 hie de stêd 10.000 ynwenners en yn 1680 wiene dat al
60.000 ynwenners. Earst yn 1634 waard Stokholm de offisjele haadstêd fan it
Sweedske Ryk. Tusken 1713 en 1714 hearske de Swarte Dea yn de stêd, dy't in
protte deaden fan gefolgen hie. Neist de befolkingsgroei heakke doe ek de
ekonomyske ûntjouwing.

In de twadde helte fan de 19e iuw kaam de yndustry op en waard Stokholm fannijs
de meast wichtige stêd fan it lân. Yn de 20e iuw krige de namme Stokholm klank
yn de wrâld as sintrum fan arsjitektuer en moderniteit. De stêd bloeide en waard
tige útboud yn ferskate rjochtingen, ûnder it Miljoeneprogramma. Bygelyks
Rinkeby, Sollentuna en Tensta, mei in grut part immigranten, binne doe
ûntwikkele. Noch hietltyd is Stokholm ien fan de meast hurd waaksende
(haad)stêden fan Jeropa.

Yn de gemeente sels wenje sa'n 770.000 minsken, yn de Stokholmske agglomeraasje
1,8 miljoen minsken, wat delkomt op likernôch 20% fan de hiele Sweedske
befolking. Foaral yn de bûtenwiken (sa as Rinkeby, Skärholmen en Tensta) wenje
in soad minsken mei in útlânske eftergrûn. Sy komme meast út it Heine Easten,
East-Afrika en East-Aazje.



https://fy.wikipedia.org/wiki/Sa%C3%BBdy-Araabje

It keninkryk omklamme goed 80 persint fan it Arabyske skiereilân en is 149.690
km² grut. De totale lingte fan de lânsgrinzen binne 4415 km, dêr't 814 km fan
mei Irak, 728 km mei Jordaanje, 676 km mei Oman, 222 km mei Koeweit, 60 km mei
Katar, 475 km mei FAE en 1458 km mei Jemen. Fierders bedraacht de kuststripe
2640 km (mei de Reade See en de Perzyske Golf.

De geografy fan Saûdy Araabje is fariearre. Fan út it westlik kustgebiet
(Tihamah) rikt it lân fan seenivo nei berchhichte yn (Jabal al-Hejaz) it sintrum
fan it skiereilân, dêr't it plato fan Nejd leit. Yn it súdwestlik 'Asir-gebiet
lizze bergen boppe de 3,000 meter hichte en is bekend as it grienste en koelste
klimaat fan it lân. It easten is foar it meastepart rodseftich mei santerige
leechflakten oan de kuststripe mei de Perzyske Golf. De fijannige Rub' al Khali
("Lege Hoek") woastyn lâns Saûdy Araabje net krekt ôfbeakene súdlike grinzen
befetsje sawat gjin libben.

Ekstreem hiet is karakteristyk foar it grutste part fan Saûdy-Araabje. It is ien
fan de plakken op ierde wêr temperatueren yn de simmer boppe de 50°C normaal
binne, wylst yn de winter froast en snie yn it hegere berchlân falle kinne,
dochs bart dit net jierliks. De gemiddelde temperatuer yn de winter is 8° oant
20°C yn jannewaris, mar yn oare stêden lykas Riyad en Djedda binne de
temperatueren 19° oant 29°C lykwols heech. De gemiddelde simmertemperatueren yn
july sitte tusken de 27° oant 43°C, yn Riyad en Djedda is dan 27° oant 38°C. Om
nachttiid kin it aardich kâld wurde yn de woastyn, sels yn de simmer, as it sân
yn de moarntiid wêr sinneljocht krijt rinne de temperatueren rap omheech.

De skiednis fan Saûdy-Araabje begûn om-ende-by 1750 doe't yn it sintrum fan it
lân Mohammed bin Saoed, in lokale hearsker, in alliânsje foarme mei in
puriteinske herfoarmer fan de islam, Mohammed ibn Abd al-Wahhaab. Tegearre smeie
sy in politike ienheid, dêr't de macht en wolfeart fan de Saûdyske famyljeen de
wahabiten troch taneamd, doe't sy striden mei Egypte, it Ottomaanske Ryk en oare
Arabyske famyljes (lykas de Hasjemiten en de Rasjidi's) om kontrole te krije oer
it skiereilân. De modêrne Saûdyske steat waard stifte troch Kening Abdoel Aziz
al Saoed.

Yn 1902 oermastere Abdoel Aziz al Saoed Riyad, eartiids haadstêd fan al
Saoed-dynasty, op de rivalisearre al-Rasjid-stam. Hy oermastere ek Al-Hasa, de
rest fan de Nadjd en de Hidjaz tusken 1913 en 1926. yn 1932 waarden dizze
eardere losse gebieten troch al Saoed feriene yn it Keninkryk fan Saûdy-Araabje,
dêr't Abdoel Aziz al Saoed de earste kening by waard.

De ûntdekking fan oalje op 3 maart 1938 feroare de ekonomy fan it lân yngripend.
De rykdom fan de oalje kaam benammen oan de kening ta en syn famyljeleden.



https://fy.wikipedia.org/wiki/Muzyk

Muzyk yn de brede sin fan it wurd, is in oansprekkend arranzjement fan lûd en
stilte. De úteinlike definysje fan muzyk is swier bediskusearre. Wannear't lûd
akseptearre wurdt as muzyk, is ôfhinklik fan kultuer en histoarje. Yn it
algemien kin steld wurde dat it lûd op syn minst troch ien of mear persoanen
bewust organisearre wêze moat.

De measte muzyk bestiet út toanen mei in beskate hichte (frekwinsje).
Ferskillende toanen efter-in-oar spile, foarmje in meldij., wylst ferskillende
toanen dy't tagelyk spile wurde yn akkoarden en harmony of disharmony
resultearje. De tempo-gewize organisaasje fan dizze eleminten én stilte is
ritme.

Muzyk kin foar't it útfierd wurdt, skreaun wurde troch in komponist of
lieteskriuwer. Yn sokke gefallen sille de muzikant of muzikanten dy't dat stik
letter spylje, oer it generaal de ynstruksjes dy't de komponist, meast yn noaten
as blêdmuzyk, oanjûn hat, folgje. In oare mooglikheid is dat de útfierders
spyljenderweis in eigen slinger oan it stik jouwe
(ynterpretaasje/ymprovisaasje).

Muzyk kin ta klinken brocht wurde troch ien muzikant, mar ek troch mear as ien
dy't meiinoar in groep foarmje lykas in rockgroep of in orkest. De muzyk dy't
makke is of wurdt, kin op ferskate wizen beharke wurde: de meast tradisjonele
manier is de muzyk direkt, yn it bywêzen fan de muzikanten (live), te beharkjen.
It is mooglik dy live-muzyk út te stjoeren fia radio, telefyzje of oer it
ynternet, alhoewol't it belibjen fan de muzyk dan ticht by it belústerjen fan
fêstleine muzyk komt. Bytiden kin it ôfspyljen fan earder opnommen muzyk (fan
oare artysten) ûnderdiel útmeitsje fan in útfiering. Sels sjonge, fluitsje, in
ynstrument bespylje of in muzykstik komponearje binne ek foarmen fan muzyk
meitsjen.

Dôve minsken kinne muzyk belibje troch it fielen fan de fibraasje yn harren
lichem. In bekend foarbyld is de komponist Ludwig van Beethoven dy't doe't er al
folslein dôf wie, noch ferskate as masterstikken erkende komposysjes makke.

Minsken nimme les as se leare wolle om muzyk te meitsjen. Muzikology omfiemet in
breed fjild fan histoaryske en wittenskiplike stúdzje oer muzyk, muzykteory en
muzykhistoarje ynbegrepen.

Omdat muzyk in oerâlde keunstfoarm is, is der in ekstreem grut tal muzyksjânres
ûntstien. De grutste streamings binne klassike muzyk, populêre muzyk (moderne
popmuzyk en Hiphop ynbegrepen) en folksmuzyk. Fierder kinne de Jazz en de Blues
neamd wurde.



https://fy.wikipedia.org/wiki/Iran

Iran is in lân yn Súdwest-Aazje. De haadstêd is Teheran, de Rahbar fan de
Islamityske republyk is sûnt 1989 Ali Khamenei en presidint is Hassan Rohani
sûnt 3 augustus 2013.

Iran waard oant 1935 troch de wrâld mei Perzje oantsjutten wylst de ynwenners
sels it lân Iran neamden. Dêrom frege de doetiidske Perzyske monarch, Reza Sjah,
oan alle lannen om tenei de namme Iran te brûken. Iran hâldt yn 'Lan fan de
Ariërs'. Nei in beswier fan de Perzyske/Iraanske learden, kundige it regear yn
1959 oan dat beide nammen offisjeel brûkt wurde meie. In ynwenner fan
Iran/Perzje is in Iraniër of in Pers of yn it Perzysk; Irani of Pars (ایرانی).

It lânskip fan Iran is oer it algemien skrok en bestiet foar it meastepart út
bercheftige gebieten. Lizzend tusken de Kaspyske See en Perzyske Golf wurdt it
yn it noarden begrinzge troch it 5604 meter hege Elbûrs-berchtme en yn it suden
troch it Zâgros-berchtme. It Heechlân fan Iran foarmet it grutste en sintrale
gedielte en giet nei it easten oer yn de Lût-woastyn.

Yn it noarden fan Iran lizze reinwâlden dy't de Jungle fan Iran neamd wurde. It
easten bestiet benammen út woastynbekkens as de Dasht-e Kavir, Iran's grutste
woastyn en de Dasht-e Lût, en ek inkele sâltmarren. Trochdat de bergen tige
heech binne kinne reinwolken út it noarden dizze gebieten net berikke en is it
skrok. De ienige flakten fan Iran lizze oan de kust fan de Kaspyske See en yn it
suden oan de Perzyske Golf dêr't de Sjatt al-Arab (of Arabyske rivier) yn
útmûnet.

De haadstêd fan Iran is Teheran. Oare wichtige stêden binne Mashhad, Tabriz,
Sjiraz, Abadan, Kerman, Zahedan, Karaj, Rashjt, Yazd, Hamadan, Chorramsjahr,
Ahvaz, Urmia, Arak, de religieuze stêd Qom en de âlde haadstêd Isfahan.

Iran as lân hat in bysûnder lange skiednis en wurdt beskôge as ien fan de
bakerkuorren fan de beskaving. De skiednis fan it ryk giet tebek oant de 6e iuw
f.Kr., doe't Syrus de Grutte de fersprate folken gearbrocht ûnder syn
hearskippij. Hy stifte it Perzyske Ryk, dat in enoarme macht berikte en in
gebiet omfieme oan de Middellânske See ta.

Yn de 4e iuw f.Kr. oermastere Aleksander de Grutte it Perzyske Ryk en fersloech
kening Darius Kodomannus flakby Persepolis. Nei syn dea waard it lân bestjoerd
troch syn opfolgers, de Hellenistyske (Grykske) klasse fan de Seleusiden. Letter
fêstigen de Parten en de Sassaniden yn Iran machtige riken.

Troch de islamityske Arabieren waard yn de 7e iuw in ein makke oan it Perzyske
ryk fan de Sassaniden. It Arabyske Ryk dat dêrnei stifte waard hearske yn Iran
oant de 9e iuw. Doe ferlear it sintrale gesach fan de Abbasiden yn Bagdad har
autoriteit en foel Iran út inoar in lytse steatsjes.

Yn de 11e iuw hienen de Turkske Seltsjoeken it yn it gebiet foar it sizzen. Sy
fersloegen de Arabieren en oermasteren op harren bar Iran. Mar ek it ryk fan de
Seltsjoeken foel letter wer út inoar troch de komst fan de Mongoalen yn de 13e
iuw.

Iran waard wer feriene yn de 15e iuw troch de dynasty fan de Safawiden. Under
harren hearskippij waard it Sjiïsme de steatsgodstsjinst en kaam de Iraanske
kultuer ta grutte bloei. Nei de Safawiden namen de Kadjaren de macht oer. Yn dat
tiidrek wie Iran ien fan de pear lannen yn Aazje dy't ûnôfhinklik bliuwe koe
tsjin de Westerske wrâld oer, al hienen it Feriene Keninkryk en Ruslân der wol
in soad ynfloed.

Yn de 20e iuw hearske der in skoftlang de Pahlavi-dynasty. Sjah Reza Pahlavi en
soan Mohammed Reza Pahlavi regearden as in slach diktators. De befolking waard
dêrby faak hurdhandich ûnderdrukt, mar dochs krigen de Pahlavi's stipe út it
westen. De Iraanske Revolúsje, in grutte opstân fan de Iraanske befolking, twong
de sjah yn 1979 it lân te ferlitten. De machtichste politike partij, dy fan de
geastlikheid, keas der lang om let foar om de macht oan ien persoan te jaan:
ayatollah Ruhollah Khomeini. Sûnt dy tiid wurdt it lân neffens in troch him
opstelde behâldende islamityske wetjouwing regeare. Yn 1980 bruts der in
bluodderige oarloch út mei it buorlân Irak. Dy kriich soe duorje oant 1988 en
einige net-útmakke.

Sûnt it presidintskip fan de herfoarming tadiene presidint Mohammad Khatami
wurdt it lân, dêr't mear as de helte fan de befolking jonger is as 30 jier, sa
stadichoan modernisearre. De behâldende geastlike lieders hawwe it der lykwols
foaral foar it sizzen en hâlde al te radikale herfoarmings tsjin.

De befolking yn Iran is yn in koarte tiid hurd waakst. Yn 1900 wienen der tsien
miljoen Iraniërs, tsjintwurdich binne it der sân kear safolle. Dizze rizing fan
de befolking wie benammen grut nei de Iraanske Revolúsje fan 1979. Tusken 1995
en 2005 naam de befolking ta mei 8,4 miljoen. De mearderheid fan de befolking is
jonger as 30 jier.

Neffens it CIA World Factbook is de befolking ferdield yn de folgjende etnyske
groepen: Perzen (51%), Azery's (24%), Gilaky en Mazandarany (8%), Koerden (7%),
Arabieren (3%), Baluchen (2%), Lurs (2%), Turkmenen (2%), Qashqai Turken,
Armeenjers, Joaden, Assyriërs en oaren. Hjirby moat oantekene wurde dat oare
boarnen oare persintaazjes jouwe.

Yn Iran is it Sjiisme, in streaming yn de islam, steatsgodstsjinst, mar wurde ek
oare religys praktisearre en tastien. Religy hat in tige grutte ynfloed op it
deistige libben yn Iran. Yn de grûnwet is opnommen dat de Heechste lieder fan it
lân altiten in geastlike wêze moat en dat alle wetsfoarstellen earst troch
geastliken beoardield wurde moatte foardat syn yn wurking tredde kinne.

Op strjitte kontrolearret de religieuze polysje oft froulju harren wol oan de
religeuske kleanfoarskriften hâlde . Ek wurdt kontrolearre op oar ûnseedlik
gedrach. Under it freetemiddeisgebed wurdt neffens de islamitysjke tradyse in
khutbah of politike rede holden.

Fan de befolking fan Iran is 89% sjiiet en 9% prosint is soenniet. De soennieten
binne fral Koerden yn it noardwesten, Beloetsjy yn it súdeasten en Turkmenen yn
it noardeasten fan it lân. Ferspraat oer it lân wennen ek in protte neifolgers
fan it soefisme, mar dizze kinne sawol soennitysk as sjiitysk wêze. .

Utsein moslims libbe yn it lân noch wat lytse mienskippen fan kristenen, joaden,
zoroastristen en hindoes. It bahá'í leauwen is ferbean en wurde ferfolge.



https://fy.wikipedia.org/wiki/Taksonomy

Taksonomy is de wittenskip fan it yndielen. Taksonomy ferwiist sawol nei de
klassifikaasje fan dingen as nei de metoade dy't oan de basis fan dizze
klassifikaasje leit. Hast alles kin taksonomysk yndield wurde: libbene wêzens,
dingen, plakken, foarfallen en gean sa mar troch.

Yn de biology giet it benammen om it yndielen fan bisten en planten yn groepen
op grûn fan harren natuerlike ferwantskip. Ek de termen systematyk en kladistyk
wurde hjir wol foar brûkt.

De biologyske taksonomy giet werom op Linnaeus yn de 18e iuw en wie yn earste
ynstânsje basearre op anatomyske fergeliking fan libbene wêzens, bisten, planten
ensfh. Dit oarspronklike systeem dielde de wêzens yn yn soarten (species),
skaaien (genus), famyljes ( familia), skiften (ordo), klassen (classis), stammen
(phylum) en riken (regnum), mar der waard oannommen dat soarten ûnferoarlik
wiene.

Oer dizze yndieling ûnstie yn de 19e iuw in soad diskusje, omdat troch de
evolúsjeteory fan Darwin oan dizze yndieling in nije diminsje tafoege waard,
nammentlik dy fan stamferwantskip. Ek de stúdzje fan fossilen kaam yn dy tiid
op. De faktor tiid en wannear der sprake is fan ferskillende soarten waarden
belangrike ûnderwerpen fan diskusje. De klassike yndieling blykte op in soad
punten net krekt te wêzen.

Yn de lêste jierren fan de 20e iuw kaam der in tredde boarne fan ynformaasje
beskikber, DNA-besibbens, meast fan libbene wêzens, mar ek fan in tal noch net
al te lang lyn útstoarne soarten. De gefolgen fan dizze nije revolúsje binne no
(2004) noch mar foar in part te oersjen.

Yn de moderne taksonomy wurdt besocht út dizze trije haadboarnen fan ynformaasje
(anatomy, fossile foarmen en genetika) in sadanige systematyk op te setten, dat
der allinne groepen (taksa, inkelfâld takson) binne dy't monofyletysk binne, dat
wol sizze dat:

In takson dat net oan de earste eask foldocht wurdt polyfyletysk neamd, en in
takson dat wol oan de earste mar net oan de twadde eask foldocht wurdt
parafyletysk neamd. Fierder hat men yn guon foarmen fan taksonomy de
organisaasjelagen heger as skaai mar ôfskaft, omdat der geandewei mear
tuskenlagen en laachjes by kamen (boppeskift, ûnderskift, boppefamylje,
ûnderfamylje, ensf.).

Probleem is lykwols dat guon taksa, dy't noch stamme út de tiid fan Linnaeus, sa
ynboargere binne dat se diel útmeitsje fan de deistige taal en dêrom beswierlik
ôf te skaffen binne. In foarbyld dêrfan is de Klasse Reptilen, Reptilia. binne
in sa ynboargere begryp dat se in diel fan it gewoane spraakgebrûk wurden binne.
Taksonomysk is de Klasse Reptilia net akseptabel omdat bygelyks de fûgels dêryn
misse, hoewol ek dy ôfstamme fan de lêste mienskiplike foarâlden dy't de
tsjintwurdige slangen, krokodillen skylpodden ensf. mien hawwe. Reptilia is
dêrmei in parafyletyske takson.

Dit lêste probleem wie al bekend foardat it DNA-ûndersyk de stambeam fan it
libben trochelkoar begûn te skodzjen. Sa die út it DNA ûndersyk fan de
sûchdieren bygelyks bliken dat sterk ynboargere taksa as de Insectivora yn
werklikheid polyfyletysk wiene. De Afrikaanske en Madagaskyske leden fan dit no
fersmiten takson, blykten mear ferwantskip te hawwen mei de oaljefant as mei de
spitsmûzen.

De lêste jierren wurdt der yn de fakgebieten ynformatika en kunstmjittige
yntelliginsje besocht in kompjûter automatysk in taksonomy meitsje te litten fan
fan in samling objekten. In bekend foarbyld is it automatysk klassifisearjen fan
in groep dokuminten, bygelyks foar digitale biblioteken.

Opfallend is dat yn dy fakgebieten ûnderskied makke wurdt tusken in taksonomy en
in typology. It ferskil sit benammen yn de wizze wêrop de yndieling ta stân komt
(yn de ynformatika: it klassifikaasje-algoritme). By in taksonomy giet men út
fan in groep foarbyld-objekten dy't men besiket te ferdielen. By in typology
begjint men fan it konsept út: hokker eigenskippen soe in objekt normaliter
hawwe kinne en dielt se dan neffens dy regels yn. Men soe sizze kinne dat
taksonomyen empyrysk (ynduktyf) ta stân komme en typologyen konseptueel
(deduktyf).



https://fy.wikipedia.org/wiki/St%C3%AAd

In stêd is in foarm fan bewenning dêr't in grut tal fan huzen ticht byelkoar
stiet en in grut tal fan mienskiplike foarsjennings beskikber is foar de eigen
ynwenners en foar de ynwenners fan plakken yn de omkriten.

Yn de midsiuwen wie it skaaimerk fan in stêd de stêdsrjochten, it rjocht op in
eigen bestjoer, in eigen wetjouwing en in eigen rjochtspraak. De measte stêden
krigen dy rjochten, as ien stêdsrjocht of by ienen, fan in hear oer it gebiet.
Foar Nederlân wie dy hear de Kening fan it Dútske Ryk, mar dy hie dat rjocht ek
oan oaren jûn.

Stêden koenen lykwols ek oarrewei stêdsrjochten krije. Fan plakken dy't út in
eardere stêd groeid wienen, lykas fral yn Súd-Europa eardere Romeinske stêden,
waard oannaam dat dy hieltiid noch stêd wienen en stêdsrjocht hienen. En ek wie
it mooglik dat in stêd ûntstie om't it lân deromhinne in plak as stêd beskôge.
Dit is bygelyks yn Fryslân bard, dêr't de ynfloed fan de kening net grut wie.
Stêden hienen faak in stêdsgrêft, stêdswâlen en stêdspoarten. Yn 1851 waard yn
Nederlân it ferskil tusken stêden en oare ienheden yn de tredde laach fan
bestjoer weimakke troch de Gemeentewet.

Oan de ein fan de 19e iuw begûnen, njonken de stêd sels, ek de plakken yn de
omkriten fan de stêd te groeien, en skaaimerken fan stêdsbebouwing oan te
nimmen, wylst se foar de foarsjennings rjochte bleaunen op de stêd. Somtiden
waarden dy part fan de stêd sels, somtiden waarden dy ta foarstêden. In foarstêd
dy't meast eigen wurkgelegenheid en eigen foarsjennings hat en hast allinnich
foar kulturele foarsjennings op de oarspronklike stêd rjochte is, hjit in
satellytstêd, wylst in foarstêd dy't hast allinnich mar troch op-en-del-reizgers
bewenne wurdt in sliepstêd is.

Foar grutte stêden is yn de 20e iuw it gehiel fan stêd en foarstêden sa grut
wurden dat it sintrum de ferkearsdruk net mear oan kin. Hjirtroch ferskoot de
yndustry nei de bûtenkant fan de stêd. Ek de hannel ferskoot nei bûten, wylst yn
de binnenstêd de klam op tjinstferliening en kultuer komt.



https://fy.wikipedia.org/wiki/Pakistan

Pakistan is in lân yn Súd-Aazje. De haadstêd is Islamabad en de presidint fan de
republyk is sûnt 9 septimber 2008 Asif Ali Zardari.

Pakistan betsjut Lân fan de reinen, dêrmei wurde de moslims bedoeld. Ek hawwe de
letters fan Pakistan in betsjutting. De P is fan Punjab, de A fan Afganistan
(noardwesten), de K fan Kasjmir, de S fan Sindh en Tan fan Baluchistan. Dizze
letters foarmje meielkoar Pakstan. De Ingelsken hawwe der noch in i tusken
setten sadat it wat makliker útsprutsen wurde kin.

Pakistan hat in oerflakte fan 803.940 km. Te suden fan it lân befynt him de
Arabyske See, mei 1046 km kuststripe. Ten easten leit Yndia (grins 2912 km), ten
noardeasten Sina (grins 523 km), ten noarden en noardwesten leit Afganistan
(grins 2430km) en ten westen leit Iran (grins 909 km).

It noarden fan Pakistan is bercheftich en guon bergen, lykas de K2 yn Kasjmir,
hearre ta de heechste yn de wrâld. Yn it suden fynt men it Kirtharberchtme. De
wichtichste rivier is de Indus rivier. Yn it suden fan it lân komme woastinen
foar.

It klimaat fariearet krekt sa folle as it lânskip, mei kâlde winters en hjitte
simmers yn it noarden en in myld klimaat yn it suden dat hoeden wurdt troch de
ynfloed fan de oseaan. De sintrale dielen hawwe ekstreme hjitte simmers mei
temperatueren dy't rize oant 45 °S folge troch tige kâlde winters, meastentiids
ûnder it friespunt. Yn it hiele lân falt trochstrings net folle reinwetter.
Delslach wurdt meastentiids brocht troch de net betroubere súd-westlike monsoon
winen tidens de lette simmers. It sifer leit tusken de 250 milimeter oant 1,250
milimeter. De bou fan damen yn de rivieren en it slaan fan wetterputten yn
skrokke gebieten hawwe tydlik ferlichting jûn oan it te koart oan wetter foar de
hieltyd tanimmende befolking.

Pakistan waard op 14 augustus 1947 makke sadat de Indiaaske moslims harren eigen
steat hienen. Doetiids wie it in dominion yn it Britske Commonwealth. Yn 1956
waard it in selsstannige republyk. Twa jier letter waard in kûp dien troch it
leger dy't it bestjoer fan it lân oernaam. Mohammed Ayub Khan regeare oant 1969
en dêrnei regeare Agha Mohammed Yahya Khan oant 1971.

Yn 1971 bruts der in boargeroarloch út en yn de rin fan dizze kriich ferklearre
Banglades har ûnôfhinklik fan Pakistan.

Yn 1973 waard in nije grûnwet oannommen en krige it lân offisjeel in presidint
en in premier. Zulfiquar Ali Bhutto waard premier. Lykwols folge yn 1977 in nije
in steatsgreep, diskear ûnder lieding fan generaal Mohammed Zia-ul-Haq.

Nei de dea fan Zia ul-Haq (augustus 1988) kamen der frije ferkiezings, dy't
troch Benazir Bhutto wûn waarden. Sy soe hjirtroch de earste froulike premier
wurde yn in islamitysk lân. Dôchs waard har rezjym kenmerke troch korrupsje en
freonepolityk. Yn 1990 waard sy troch president Ghulam Ishaq Khan ûntslein.

Op 28 maai 1998 fierde Pakistan har earste test út mei in kearnbom. Fermoedlik
komt de kennis hjirfoar foar in grut diel út Nederlân, troch smokkeljen troch de
Pakistaanske kearnfysikus Abdul Qadir Khan. Sûnt de oprjochting fan sawol India
as Pakistan wurdt troch beide lannen twisten oer it besit fan Kasjmir.

Oan it begjin fan de 20e iuw telde it gebiet dat no Pakistan is 20 miljoen
ynwenners; dat oantal is yn distiid fersânfoudige.

De Punjaby's foarmje de grutste etnyske groep y it lân. Oare wichtige etnyske
groepen binne de Patanen, Sindy's, Beloetsjy, Muhajirs en Seraiky's. Ferskate
oare etnyske groepen wenje benammen yn it bercheftige noarden fan it lân.

Ek wenne der in protte flechtlingen út buorlân Afganistan, benammen Patanen mar
ek Hazara's en Tadzjiken.

Yn 1999 griep generaal Pervez Musharraf de macht troch it demokratyske regear
fan Nawaz Sharif oan de kant te skowen. Sûnt dy steatsgreep regeart presidint
Pervez Musharraf it lân mei hurde hân. Hy fiert in pro-westersk belied en krijt
dêrom in proatte stipe út it westen. Dar is faak net nei't sin fan de
(ekstremistysk) godstsjinstige befolking. Hy krijt de benammen út de Feriene
Steaten. Dizze stipe komt foaral om't Presidint Musharraf meidocht as bûnsmaat
yn de kriich tsjin it terrorisme. De premier is Shaukat Aziz.

Yn it lân binne in soad groepearrings it net iens mei it belied fan Musharraf.
Benammen godstsjinstige groepearrings sjogge him as in sekuliere diktator dy't
it lân net yn namme fan de islam regeart.

Yn de provinsje Beloetsjistan binne der groepen dy't stribje nei gruttere
selsstannigens. Dit komt foaral fanwege ûnfrede oer de ferdieling fan de
opbringsten fan de oanwezige gasfoarrieden en oare minerale rykdommen. Somtiids
wurdt troch dizze groepearrings geweld brûkt. Baloechistan jildt as ien fan de
earmste provinsjes fan it lân.



https://fy.wikipedia.org/wiki/Napoleon_Bonaparte

Napoleon Bonaparte (15 augustus 1769 – 5 maaie 1821) wie in generaal fan de
Frânske Revolúsje en wie de liedsman fan Frankryk as Earste Konsul fan de
Frânske Republyk fan 11 novimber 1799 oant en mei 18 maaie 1804 en dêrnei as
Keizer fan de Frânsen en Kening fan Itaalje ûnder de namme Napoleon I fan 18
maaie 1804 oant 6 april 1814, en noch in kear fan 20 maart oant 22 juny yn 1815.
Napoleon wurdt beskôge as in militêr sjeny, en is ferneamd fan it lieden fan in
grut tal súksesfolle kampanjes, hoewol't der ek in pear spektakulêre
mislearrings tusken sieten.

Napoleon Bonaparte waard berne yn Ajaccio op it eilân Korsika en stamme út in
laach fan patrisjers. Hy gong yn it leger en waard op 1785 artilleryluitnant. By
it belis fan Toulon ûnderskiede hy him en waard brigadegeneraal (1794). Yn
oktober 1795 krige hy opdracht fan de Konvinsje om in royalistyske opstân del te
slaan by Parys. Dat die er mei súkses en yn maart 1796 waard er befoardere ta de
rang fan oerbefelhawwer fan it leger dat tsjin Itaalje fjochtsje moast. Yn
Itaalje helle hy grutte súksessen; yn 1797 waard de foar Frankryk geunstige
Frede fan Campoformio sletten. In dêrop folgjende ekspedysje fan him tsjin
Egypte mislearre lykwols; op 1 augustus 1798 waard de Frânske float by Aboekir
troch Nelson ferneatige. By it útbrekken fan de Twadde Koalisjekriich kearde
Napoleon werom nei Frankryk. Troch de steatsgreep fan 9 novimber 1799 brocht hy
it Directoire-regear ten fal. Yn de nije regearing waard Napoleon earste konsul
foar 10 jier en wie doe feitlik autokraat.

Yn de rin fan krekt mear as 10 jier bemachtige er de kontrôle oar it grutste
part fan west en sintraal Jeropa troch oerweldiging en troch ferdragen te
sluten, oant syn nederlaach yn de Slach by Leipzig yn oktober 1813. In pear
moanne letter waard er ôfset en finzen set op it eilân Elba. In 10 moanne letter
kaam er wer oan de macht, dizze tiid stiet bekend as de Hûndert Dagen. Hy waard
úteinlik ferslein yn de Slach by Waterloo yn Belgje op 18 juny 1815. Koart
dêrnei waard er opnij finzen naam troch de Ingelsen en waard der ferballe nei it
eilân Sint-Helena, dêr't er yn 1821 stoarn is.



https://fy.wikipedia.org/wiki/Microsoft

Microsoft Corporation is in Amerikaanske kompjûtersoftwareprodusint fêstige yn
Redmond (Washington). It bedriuw is benammen bekend om de bestjoeringssystemen
MS-DOS, Windows en kantoarsoftware lykas Microsoft Office. It bedriuw ferkeapet
ek toetsebuorden, kompjûtermuzen en ferskate kompjûterspullen. Fan de
kompjûterspullen is de Age of Empires rige bekend. Microsoft ûntwikkelet ek
spullen foar syn eigen spulkompjûter: de Xbox en foar de opfolger fan de Xbox,
de Xbox360.

Yn 1975 waard it bedriuw oprjochte troch Bill Gates en Paul Allen. It earste
produkt wie in BASIX-interpreter foar ferskillende kompjûters lykas de MITS
Altair 8800, Commodore VIC-20 en Commodore 64. Microsoft ûntjoech him hiel fluch
nei't se fan IBM in opdracht krigen om in bestjoeringssysteem te skriuwen foar
de IBM-PC yn 1980. Microsoft hie sels gjin bestjoeringssysteem en kocht dêrom de
QDOS foar $50.000,- fan in lyksoartich bedriuw. QDOS waard omtsjoene ta MS-DOS
en mei lisinsje oan IBM jûn.

Yn 1981 begûn Microsoft mei it meitsjen fan in grafysk brûkersdiske foar MS-DOS
mei de namme Interface Manager dat letter Microsoft Windows neamd wurde soe. Yn
1985 waard Windows 1.0 buorkundich makke. Jierren letter makken IBM en Microsoft
in nei bestjoerinssysteem ûnder de namme OS/2. IBM en Microsoft krigen spul mei
elkoar en woenen net mear fierder oparbeidzje. Microsoft wurke fierder oan de
ûntjouwing fan Windows en IBM makke OS/2 Warp. Microsoft hie yn de
konkurinsjestriid mei IBM mear sukses omdat Windows 3.0 en 3.1 flugger wienen en
mear WYSIWYG-applikaasjes lykas Word besikber hie. Microsoft krige syn monopoly
mei it útbringen fan Windows 95 en de Microsoft Office pakketten.



https://fy.wikipedia.org/wiki/Euro

De euro, ek wol jero, is de muntienheid fan de lannen fan de Jeropeeske
Ekonomyske en Monetêre Uny (EMU), ek oantsjut as de wol de "eurosône". Nei de
Amerikaanske dollar is de euro de belangrykste munt fan de wrâld. De munt
bestiet al sûnt 1999 as bankjild; op 1 jannewaris 2002 is it as echt betelmiddel
yn omrin kaam. De offisjele koade fan de muntienheid is EUR.

De euro is in wettich betelmiddel yn 19 fan de 28 lannen fan de Jeropeeske Uny.
Dizze lannen binne:

Sweden hat him der by ferdrach ta ferplichte de euro ek yn te fieren, mar sûnt
in folksstimming op 14 septimber 2003 de ynfiering op dat stuit ôfwiisd hat, is
it lân der net mear aktyf mei dwaande.

De euro is ek de munt fan de oerseeske gebieten fan Frankryk, Portegal en
Spanje. Om't de munten fan de oerseeske parten fan it Keninkryk fan de
Nederlannen keppele wienen oan de dollar wurdt de euro dêr oant no ta net brûkt.

It euroteken bestiet út de Grykske letter ‘epsilon’ en is in ferwizing nei de
letter ‘E’ dy’t yn in protte talen de earste letter fan Jeropa foarmet. De
dûbelde line is it wenstige ûnderskie tusken in letter en in muntsymboal, mar
wurdt ek beskôge as symboal fan de fêstheid fan de munt. It teken waard op 12
desimber 1996 presintearre troch de Jeropeeske Kommissie.



https://fy.wikipedia.org/wiki/D%C3%BAtsk

It Dútsk (Heechdútsk) heart ta de West-Germaanske tûke fan de Germaanske talen.
It is de offisjele taal fan Dútslân, Eastenryk en Lychtenstein, en ien fan de
offisjele talen fan Switserlân, Lúksemboarch, Belgje (Eastkantons) en Itaalje
(Súd-Tirol). Yn ûnder mear Namybje (in eardere Dútske koloanje) en lannen fan it
eartiidske Eastblok wurdt it ek sprutsen, mar sûnder offisjele erkenning. Yn it
Aziatyske diel fan de eartiidske Sowjetuny is Dútsk noch de memmetaal fan sawat
2 miljoen ynwenners. Dit binne de saneamde Wolgadútsers (Wolgadeutschen). Hja
waarden yn detiid fan Stalin út harren berteplak ferdreaun en waarden nei Aazje
deportearre. No (2006) libje se yn it Aziatyske diel fan Ruslân (sa. 800.000
ynw.), yn Kazachstan (900.000 ynw.), Kirgyzje (100.000) en Oezbekistan. Ek yn
Noard-Amearika (Kanada en de Feriene Steaten) wenje der noch sa'n 2 miljoen
minsken dy't as memmetaal it Dútsk hawwe. Yn Súd-Amearika is der ek noch in
minderheid oan Dútsktaligen. Dy wenje benammen yn Brazylje, Argentynje en
Paraguay.

Mei ûngefear 110 miljoen memmetaalsprekkers is Dútsk nei it Russysk de meast
sprutsen taal yn Jeropa. Dit is allinnich basearre op numerike wearden. Ek yn
Nederlân wurdt it Dútsk troch in soad as twadde taal sprutsen, en wurdt noch
altyd op middelbere skoallen ûnderwiisd. Yn Venlo is der sels in twatalige
Nederlânsk-Dútske skoalle.

Yn 786 waard foar de earste kear it wurd Dútsk brûkt: theodisce, wat letterlik
'yn de folkstaal' betsjutte. 'theudo' is ommers it âld-Germaanske wurd foar
folk. De rest (-iska) is in suffiks. De taalskiednis fan it Dútsk is op te
dielen yn it Aldheechdútsk, it Midheechdútsk en it moderne Dútsk.

It Dútsk wurdt skreaun mei it Latynske alfabet, dêr't fjouwer tekens oan tafoege
binne: Ä/ä, Ö/ö, Ü/ü en ß. De ß jildt ek yn Switserlân, mar wurdt yn de deiske
praktyk mar in bytsje brûkt, wol by it printsjen fan boeken.

Op 1 augustus 1998 waard de stavering fan it Dútsk wizige. Dizze stavering jildt
foar Dútslân, Eastenryk, Switserlân en Lychtenstein. Dizze Staveringsferoaring
is wat kontroversjeel. Foaroprinnende kranten as de Frankfurter Allgemeine
Zeitung binne dan ek wer oergien op de âlde stavering fan foar 1998. Ek
Nobelpriis-winnaresse Elfriede Jelinek hat al oanjûn dat hja tsjin de nije
staveringsferoaring is.

Yn it Dútske taalgebiet kin men 2 grutte dialektgroepen ûnderskiede. Ta it
Nederdútsk wurdt û.o. de folgjende dieldialekten rekkene: it Bremer Dútsk en it
West- en East-Faalsk, it Neder-Frankysk, it Neder-Pruisysk en it Noard- en
East-Frysk. Oan de oare kant is der it Heechdútsk, dat út it Middeldútsk (mei
û.o. it Moezelfrankysk, it Reinfrankysk, it Hessysk, it Thüringysk en it
Oberdeutsch (mei û.o. it Alemannisch, it Beiersk en it Súd- en East-Frankysk)
bestiet. It grutte ferskil tusken dizze twa grutte dialektgebieten is de al dan
net trochfierde twadde of Hoogdútske klankferskowing. Sa sil men yn it
Nederdútske dialekt earder 'pund, 'water' en 'ik' sizze, wylst Heechdútske
dialektsprekkers earder 'pfund', 'wasser' en 'ich' sizze sille.

Yn de âldere taalwittenskiplike literatuer wurdt it begrip Dútsk bytiden as
synonym foar it begrip Kontinintaalwestgermaansk brûkt. Beide begrippen bedoele
it hjoeddeiske Dútsk en Nederlânsk, dus it Westgermaansk sûnder Ingelsk en
Frysk.

Dit is basearre op in idee dat men tsientallen jierren fan de Westgermaanske
talen hie. Men naam in Westgermaanske taal oan dy't him letter opdielde yn it
saneamde "Anglo-Frysk" (Ingelsk en Frysk) en it "Oer-Dútsk" (koart "Dútsk"), de
foarrinder fan de hjoeddeiske talen Dútsk en Nederlânsk. Dizze yndieling waard
yn 1898 foar it earst makke troch de Dútske taalwittenskipper Karl Müllenhoff.
Al yn 1943 stelde de Dútske taalwittenskipper Friedrich Maurer in oar (en
krekter) model foar.

Tsjintwurdich beskôget men de yndieling yn "Anglo-Frysk" en "Dútsk" (en dus ek
it begrip Oer-Dútsk) as te ienfâldich en as net foldwaande.



https://fy.wikipedia.org/wiki/Banglades

Banglades is in lân yn Súd-Aazje. De haadstêd is Dhaka en de presidint fan de
republyk is sûnt 12 febrewaris 2009 Zillur Rahman.

Hiel Banglades bestiet út fruchtber leechlân en leit yn it moessongebiet, dêr't
in protte rein falle kin. De kuststripe wurdt net beskerme troch diken en hat
betiden bot te leien fan oerstreamings mei somtiids rampsillige gefolgen. It
súdwesten, oan de Yndiaske grins, makket diel út fan de slykflakte fan Ganges en
Bramaputra.

It eardere Bengalen hearde fan 1757 oant 1947 by de Britske koloanje Yndia.
Troch opsplitsing as gefolch fan de ûnôfhinklikens fan Yndia kaam West-Bengalen
by Yndia en East-Bengalen by Pakistan. Nei in grutte opstân, dy't folge op de
grutte oerstreaming fan 1970, skiede East-Bengalen har fan Pakistan ôf en waard
yn 1971 in eigen steat ûnder de namme Banglades.

De earste 15 jier waard it selsstannige Banglades regeard troch in autoritêr
presidinsjeel rezjym. Tusken 1986 en 1991 folge in oantal steatsgrepen
efterinoar. Tsjintwurdich hat it lân in demokratysk keazen regearing.

Banglades is sawat it tichtst befolke lân fan de wrâld. Yn it begjin fan de 20e
iuw telde it gebiet tritich miljoen ynwenners; dat oantal is no ferfiiffâldige.
De befolking is frij homogeen gearstald: 98% is etnysk Bengaly. It oare part 2%
bestiet út net-Bengaly-moslims en ferskate folken dy't yn de Sittagong-heuvels
wenje.

De grutste religy is de islam dêr't 83% fan de befolking ta rekkene wurdt, de
oare wichtige godstsjinst is it hindoeïsme mei 16% leauwigen. Ek binne der noch
wat lytse groepen, boedisten, kristenen en animisten.

De Bengaly sprekke it Bengaalsk (ek wol Bangla) dat skreaun wurdt yn in skrift
dat liket op it Devanagary. It Bengaalsk is ek de offisjele taal fan it lân. Ek
Ingelsk wurdt noch hieltyd brûkt, benammen op skoallen en troch de regearing.
Fierders sprekt it meastepart fan dejingen dy't net moslim binne it Urdu.



https://fy.wikipedia.org/wiki/Roubaix

Roubaix (Frânsk: Roubaix; Nederlânsk: Robaais) is in âlde yndustrystêd yn it
noarden fan Frankryk, flak by de Belgyske grins. De stêd hat sa likernôch 96
tûzen ynwenners en is dêrmei nei Risel en Amiens de op twa nei grutste stêd fan
de regio Hauts-de-France. Roubaix foarmet in konurbaasje, mei de omlizzende
stêden Risel, Tourcoing, Villeneuve-d'Ascq en 86 oare gemeenten, wêr mear as in
miljoen minsken wenje, dy't ûnder it gesach feriene fan in stêdekloft falt en
fan Métropole européenne de Lille neamd wurdt.

Mei de Yndustriële Revolúsje fan de njoggentjinde ieu, groeide Roubaix yn rap
tempo. De befolking woeks fan 8.091 yn 1800 nei 124.661 yn 1896. De stêd doe
waard in sintrum fan ynternasjonaal belang foar de wol- en tekstylyndustry.
Roubaix waard ferneamd as it 'Mansjester fan Frankryk'. Mids 20e iuw rekke de
tekstylsektor yn ferfal. Sûnt moat de ekonomy fan Roubaix it meast hawwe fan
kultuer, mar seker ek fan toerisme. It Museum foar Keunst en Yndustry en it
Museum foar Tekstylen lûke in soad minsken.

De stêd is hjoed-de-dei foaral bekend as oankomstplak fan de hurdfytswedstryd
Parys-Roubaix.

Roubaix is bekend om syn sosjaal, kultureel en etnysk ferskaat. De ynwenners fan
de stêd wurde yn it Frânsk “Roubaisiens” en yn it Pikardysk “Roubégnos” neamd.



https://fy.wikipedia.org/wiki/Los_Angeles

Los Angeles, ek bekend as L.A. en offisjeel de City of Los Angeles, is de
grutste stêd fan 'e steat Kalifornje en fan de hiele Amerikaanske westkust. De
oarspronklike namme wie yn it Spaansk folút: El Pueblo de Nuestra Señora la
Reina de los Ángeles del Río de Porciúncula, wat "De Stêd fan Us Leave Frouwe de
Keninginne fan de Ingels fan de Rivier de Porciúncula" betsjut. Los Angeles hat,
krekt as hiel súdlik Kalifornje, in sêft klimaat mei in soad sinne, ek
winterdeis.

Los Angeles is de op ien nei grutste stêd fan 'e Feriene Steaten (nei New York),
mei in befolking dy't yn 2012 krapoan 3,9 miljoen minsken bedroech. De
stêdekloft dêr't Los Angeles ta heart, telt lykwols rom 12,8 miljoen ynwenners;
dêr wurde ek stêden ta rekkene as Long Beach, Anaheim, Santa Ana, Irvine,
Orange, Huntington Beach, Newport Beach, Beverly Hills, Pomona, Pasadena, Santa
Monica en Malibu. Grut-Los Angeles is noch wer grutter, mei in befolking fan
hast 18 miljoen minsken, en omfiemet ek fierder fuort leine stêden as San
Bernardino, Riverside en Ventura. Los Angeles is fierders it haadplak fan Los
Angeles County, de tichtstbefolke county fan 'e Feriene Steaten, en dy mei it
grutste etnysk en ekonomysk ferskaat ûnder syn befolking.

Los Angeles waard stifte op 4 septimber 1781, troch Felipe de Neve, de Spaanske
gûverneur fan wat doe de koloanje Nij-Spanje wie. It hie doedestiden 44
ynwenners. Nei de Meksikaanske Unôfhinklikheidsoarloch kaam it yn 1821 by
Meksiko te hearren, en dat bleau sa oant Los Angeles, mei de rest fan wat no de
Amerikaanske steat Kalifornje is, yn 1848 troch de Feriene Steaten oankocht
waard ûnder it Ferdrach fan Guadelupe Hidalgo. Yn 1850 krige Los Angeles de
status fan gemeente, en tsjin 1900 wie de befolking oanwoeksen ta goed 100.000.
Yn it earste desennium fan 'e tweintichste iuw anneksearre Los Angeles de krite
dy't bekend stie as Hollywood, en doe't dat him frijwol yn dyselde snuorje begûn
te ûntjaan ta it mekka fan 'e nije filmyndustry, sette de ûnbidige groei fan 'e
stêd útein. Tsjin 1921 waard mear as 80% fan alle films yn 'e wrâld yn Hollywood
makke. Yn 1930 berikte Los Angeles it oantal fan 1 miljoen ynwenners. Mar nei de
ein fan 'e Twadde Wrâldoarloch begûn de stêd hurder te groeien as ea tefoaren.
Underwilens hat Los Angeles al twaris de Olympyske Simmerspullen fersoargje
meien, yn 1932 en yn 1984 (al waard de twadde kear wat bedoarn troch in
grutskalige boykot troch kommunistyske lannen).

Tsjintwurdich is Los Angeles útgroeid ta in wrâldstêd dy't in sintrum wurden is
fan yndustry, ynternasjonale hannel, amusemint, kultuer, media, moade,
wittenskip en wittenskiplik ûndersyk, sport, technology, ûnderwiis en
sûnenssoarch. As men sjocht nei hoefolle jild oft der fertsjinne wurdt, stiet
Los Angeles kwa stêden wrâldwiid op it trêde plak, nei New York en Tokio. Mei
Hollywood is Los Angeles boppedat noch altyd de wrâldlieder op it mêd fan 'e
filmyndustry, mar ek wat de produksje fan tillefyzjeprogramma's, fideospultsjes
en muzykopnames oangiet. Yn 2002 besochten Hollywood en de San Fernandofallei
har fan Los Angeles ôf te skieden, mar by in referindum ferwiisden de kiezers
dat útstel nei de kladdekoer.

Los Angeles is ek ien fan 'e grutte toeristyske trekpleisters fan 'e Feriene
Steaten, net yn it lêste plak fanwegen de fimyndustry yn Hollywood, mei it
Hollywood Sign (sjoch it ûnderste part fan 'e fotokollaazje yn 'e ynfoboks), de
stjerren yn it trotwaar op Hollywood Boulevard, en de Universal Studios. Ek it
oarsponklike Disneyland, dêr't alle oare Disneyparken fan ôflaat binne, leit net
fier fan Los Angeles ôf. Oare wichtige toeristyske attraksjes binne it Griffith
Observatoarium, it Los Angeles County Museum of Art, Grauman's Chinese Theatre,
it Dodgerstadium en it strân fan Venice Beach.

De ynwenners fan Los Angeles wurde Anzjelenen neamd. Neffens gegevens fan 'e
folkstelling fan 2010 wie doe fan 'e befolking fan Santa Ana 10,5% âlder as 65
jier en 23,1% jonger as 18 jier. Wat de etnyske opbou fan 'e befolking oangiet,
dy bestie yn 2010 út 48,5% Latino's, 28,7% blanken, 9,6% swarten, en 11,3% út
Aziaten, mei lytse groepkes oaren (Yndianen 0,7%; Polyneziërs, Melaneziërs en
Mikroneziërs 0,1%).

Los Angeles hat in Mediterraan klimaat, mei waarme simmers en tige mylde, wiete
winters. Yn augustus, de waarmste moanne, is de trochsneed temperatuer oerdeis
29,1 °C, en yn desimber, de kâldste moanne, is dat 19,8 °C. Rekôrtemperatueren
wiene 45 °C op 27 septimber 2010 en –4 °C op 22 desimber 1944. Los Angeles
kriget jiers trochinoar 379,2 mm delslach; snie komt der net foar.



https://fy.wikipedia.org/wiki/Israel

Israel (Hebriuwsk: מדינת ישראל "Medinat Jisra'el", Arabysk: دولة إسرائيل "Daulat
Isrā'īl") is in lan yn Súdwest-Aazje. De haadstêd is Jeruzalem en de president
fan de republyk is sûnt 2007 Shimon Peres.

Israel wurdt begrinzge troch Libanon yn it noarden, Syrje yn it noardeasten,
Jordaanje en de Deade See yn it easten, de Golf fan Akaba yn it suden, Egypte yn
it súdwesten en de Middellânske See yn it westen. Israel hat in grutte fan 470
kilometer fan noard nei súd en breedte fan west nei east leit tusken de 15 en
135 kilometer. It lân leit as in smelle stripe by de Middellânske See lâns mar
hat doch ferskillende klimaatsônes.

Yn it noarden fan it lân is bosk en it klimaat is matich, yn it suden is de
Negev woastyn dy't suver de helte fan Israel beslacht. De gebieten dy't direkt
oan de Middellânske See lizze hawwe in subtropysk klimaat. De Deade See op de
grins tusken Jordaanje en Israel is it leechste plak op de ierde. Yn de
Seisdeiske Kriich fan 1967 ferovere Israel de Westigge fan Jordaanje, de Golan
Heechflakte fan Syrje en it Sinai-skiereilân fan Egypte. Israel hat harren
troepen en bewenners fan it Sinai-skiereilân en de Gasastreek weromlutsen. De
takomstige status fan de Westigge, de Gasastreek en de Golan Heechflakte is noch
ûnwis. De oerflakte fan Israel is, sûnder de gebieten mei te rekkenjen dy't yn
1967 ferovere binne, 20 770 fjouwerkante kilometer (wêrfan ien persint wetter).
Mei dy gebieten derby rekkene bedraacht de oerflakte 22 145 fjouwerkante
kilometer (mei East-Jeruzalem en de Golan Heechflakte). Mei de Westigge, dy't in
eigen bestjoerlik foech hat, is de oerflakte fan Israel 28 023 fjouwerkante
kilometer. De trije grutste stêden fan Israel binne Tel Aviv, Haifa en
Jeruzalem.

De earste weach fan Joaden nei Israel wie yn 1882, de twadde tusken 1904 en
1914. Yn it jier 1907 wurdt de stêd Tel Aviv stifte, de earste moderne stêd fan
Israel.

Troch de oerwinning fan de Britten yn de Earste Wrâldkriich komt it Osmanyske
bewâld yn Israel oan de ein. Fan it Folkenbûn krijt Grut-Brittanje yn 1922 it
Mandaat foar Palestina dêr't yn stiet dat it foar Joaden mooglik wêze moat om
har nei wenjen te setten yn Palestina. Yn itselde mandaat stiet ek omskreaun dat
de net-Joadske ynwenners gjin striebreed yn 'e wei lein wurde mei. Yn july 1922
partsje de Britten Palestina yn twa bestjoerlike ienheden. De Joaden mochten har
inkeld oan de westkant fan de Jordaan nei wenjen sette, likernôch 22% fan
Palestina.

Op 29 novimber 1947 komme de Feriene Naasjes oerien dat Palestina yn in Joadske
en Arabyske steat skieden wurdt. Mei it doel om ta in ûnôfhinklike Joadske steat
foar oerlibbenden fan de Holocaust te kommen, stimme de Joaden foar it plan. De
Arabyske befolking yn palestina en dy fan de Arabyske lannen binne tsjin it
foarnimmen fan de Feriene Naasjes. It Britske Mandaat foar Palestina wie op 14
maaie 1948 ôfrûn. Om fjouwer oere middeis kaam de Joadske Nasjonaalried gear yn
it Stêdsmuseum fan Tel Aviv foar de ûnôfhinklikensferklearring fan de steat
Israel. Alve minuten letter erkenden de Feriene Steaten de nije steat, de
Sowjetuny erkende Israel op 16 maaie.

Yn 'e nacht fan 14 maaie ferklearren Egypte, Saûdy-Araabje, Jordaanje, Libanon,
Irak en Syrje kriich oan de nije steat. Dy kriich duorre fan maaie 1948 oant
july 1949, Israel wûn de kriich en koe syn gebiet útwreidzje. De blokkade fan it
Suezkanaal troch Egypte late yn 1956 ta kriich mei Israel, Grut-Brittanje en
Frankryk. Israel ferovere de Sinaï om skipfeart nei de havenstêd Eilat wer
mooglik te meitsjen. Nei in diplomatyk konflikt mei Feriene Naasjes lûke de
Israeeljers har werom út de Sinaï mei it betingst dat it Suezkanaal iepen bliuwt
foar Israelyske skipfeart. De Feriene Steaten ûnthjitte Israel de ynternasjonale
wetterwei iepen te hâlden. Yn 1964 wurdt de Palestynske Befrijdingsorganisaasje
(PLO) oprjochte. It PLO hat ta doel Israel te neate te meitsjen dêr't in
Palestynske steat foar yn it plak komme moat.

Yn 1967 krijt de Egyptyske presidint Gamal Abdel Nasser stipe fan Arabyske
lannen om it Suezkanaal te blokkearjen. Israel ferovere yn de Seisdeiske Kriich
de Sinai, de Gazastripe, Westjordaanje, East-Jeruzalem en de Golanhichte. Op 11
juny wurdt der in wapenstilstân ûndertekene. Op 19 juny besleat it Israelyske
kabinet de gebieten yn fredesûnderhannelings werom te jaan.

Yn july 2008 wennen likernôch 7,1 miljoen minsken yn Israel, dêr't om-ende-by
187 000 fan op de Westigge, sa'n 20 000 op de Golanhichten, en hast 177 000 yn
East-Jeruzalem. Sa'n 76,4% fan de befolking is Joadsk. 67,1% fan de etnyske
Joaden is yn Israel berne, 22,6% yn Jeropa/Amearika, 5,9% Afrika en 4,2% út
Aazje. De oare 23,6% net-joaden binne foar it grutste diel Arabieren. Hebriuwsk
en Arabysk binne de offisjele talen fan Israel.

De grutste religy yn Israel is it Joadendom, dêrneist is sa'n 16% fan de
mienskip Moslim.

Yn 2004 wie 80,6% fan de befolking Joadsk, dêrtroch is Israel it iennichste lân
op de wrâld mei in Joadske mearderheid. Seis persint fan de Joaden neame harsels
Charedim (ultra-ortodokske Joaden). Njoggen persint wienen fromme Joaden. 34
persint neamde harsels tradisjonalistysk en 51 persint neamd harsels sekulêr.
Likernôch 2,1 persint of 138 500 is Kristen, wêrfan 113 100 Arabysk en 25 400
fan oare komôf. De Roomsk-Katolike Tsjerke is de grutste Kristlike tsjerke yn
Israel mei sa'n 75 000 leden. In lytse minderheid fan de Joaden, de Messiaanske
Joaden, leauwe wol oan it grutste part fan de lear fan it Joadendom, mar hja
sjogge Jezus Kristus as harren Messias. Dat leauwen wurdt troch oare Joaden ta
it Kristendom rekkene.

Fan de goed 18% Israelyske Arabieren is 14,6% Sûnnitysk Moslim. In lyts part fan
de Moslims heart by de Ahmadiyyah-herfoarmingsbeweging, dy't de klam lizze op
tolerante en freedsume aspekten fan de Islam. Der is ek in lytse minderheid fan
inkelde hûnderten Bahá'í, benammen yn Haifa en omkriten, dêr't ek harren
wichtichste hillichdommen binne. Dan is der noch in lytse Samaritaanske gemeente
fan sa'n 800 minsken, dy't yn Israel en op de besette Westigge wenje.
Sindingswurk is ferbean yn Israel.

Israel hat in technologysk fier ûntwikkele merk ekonomy, dêr't de oerheid aktyf
oan dielnimt. De ekonomy is ôfhinklik fan de ymport fan nôt, rûge oalje, rûge
materialen, militêr materiëel en wetter. De wichtichste eksportprodukten binne
diamant, technologysk heechweardich guod en lânbouprodukten sa as fruit en
griente. De ûntjouwing fan de agraryske sektor hat derta laat dat Israel net
ôfhinklik is fan oare lannen foar itensprodukten, útsein nôt. Israel hat aardige
hannelstekoarten, dy't dekt wurde troch jildtransaksjes út it bûtenlân of
bûtenlânske lieningen. Rûchwei de helte fan de steatsskuld is liend jild fan de
Feriene Steaten, wêrfan Israel militêr en ekonomysk stipe krijt. It BYP, nei in
lytse delgong yn 2001 en 2002 troch it Palestynske konflikt en swierrichheden yn
de hege-technology sektor, groeide 5% per jier nei 2003. De ekonomy groeide sa'n
4,2% yn 2008. Troch it hoedene fiskale belied en strukturele herfoarmingen hat
de steat Israel in stevige ekonomy dy't fierder groeie kin. It BYP per persoan
is $26.600 (2007). Gearstalling fan BYP per sektor is 2,7% lânbou, 30,2%
yndustry en 67,1% tsjinsten.

Israel hat as steat al sûnt it begjin yn 1948 konflikten mei oanswettende
lannen, dêrom seit it himsels dat in aardich grut diel fan it BYP ornearre is
foar definsje. Troch grinskonflikten, rebûlje yn besette gebieten, grutte
oarloggen mei oare lannen is it ien fan de meast gefjocht-trainde definsje op de
wrâld.

Israel hat in lânmacht, loftmacht en marine. De Israelyske definsje is ûntstien
yn de Arabysk-Israelyske Kriich fan 1948 út paramilitêre groepen.

Yn 2008 wienen der 1.717.362 Israelyske mannen fan tusken de 16-49 jier. Dêrfan
wienen 1.452.926 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 60.602 .



https://fy.wikipedia.org/wiki/Finl%C3%A2n

Finlân is in Skandinavysk lân yn Noard-Jeropa. De haadstêd fan Finlân is
Helsinki en de republyk hat mei Tarja Halonen sûnt 2000 de earste froulike
presidint. Mei de oare Skandinavyske lannen hat Finlân in sterke histoaryske en
kultuerele bân, mar ek organisatoarysk is Finlân lid fan de Noardske Ried.

Finlân wurdt wol it lân fan de tûzen marren neamd. Foaral yn it súdeasten fan it
lân lizze talleaze marren en markes. It noardlikste part fan Finlân heart by
Laplân, wêr de Lappen of Saami wenje.

Yn de skriftlike boarnen fan de Romein Tacitus wurdt der foar it earst ferwiist
nei de Fenni, in folk yn it noarden fan Finlân, mar hy hied er likegoed de Samy
mei bedoele kind. Foar de Wytsingen wie Finlân sawol om de hannel as om
plonderingen bekend.

Finlân hearde fan 1200 ôf by Sweden oant it yn 1809 troch Ruslân ferovere waard.
Finlân ferklearre himsels ûnôfhinklik yn 1917, en waard yn 1918 erkend. De
kommunisten en konservativen bekampen inoar yn de Finske Boargerkriich. De
konservativen, stipe troch it Dútske ryk, wûnen de kriich en foarmen in
demokrasy. Yn 'e Twadde Wrâldkriich waard Finlân op 'e nij oanfallen troch
Ruslân dy't Kareelje beset hold.

Wilens de Kâlde Kriich wie de ynfloed fan de Sowjetuny yn Finlân navenant grut,
mar wie dêrfan net in satellytsteat. Mei troch de ein fan de Sowjetuny yn 1991
lei Finlân him mear ta op gearwurking mei West-Jeropa. Ut benaudens foar Ruslân
is it lân gjin lid fan de NAFO wurden. Yn 1995 waard Finlân lid fan de
Jeropeeske Uny en krige yn 2002 de euro.

Finlân hat sa'n fiif miljoen ynwenners wêrfan it grutste part yn it suden
wennet, ien/fiifdepart fan de ynwenners wennet yn of om de stêdekloft Helsinki.
Yn Laplân is de befolkinstichtens minder as 2 ynwenners de km². Finsk en Sweedsk
binne de offisjele talen yn Finlân. Likernôch 6% fan de befolking hat it Sweedsk
as foarste taal, wêrfan it meastepart yn it (súd-)westen wennet. Op de autonome
Åland eilannen is de fiertaal Sweedsk. Lykas ek yn Noarwegen en Sweden wenje der
yn Finlân de Samy. It Samy is in minderheidstaal mei likernôch 25.000 sprekkers.

Finlân is sûnt 1955 lid fan de Feriene Naasjes, sûnt 1989 fan de Rie fan Jeropa
en sûnt 1995 fan de Jeropeeske Uny.

Yn 2005 wienen der 1.121.275 Finske mannen fan tusken de 16-49 jier. Dêrfan
wienen 913.617 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2005 wienen dat der 32.040.

Militêr budzjet $1,8 miljard (fiskale jier 1998/99). Persintaazje fan it BYP 2 %
(fiskale jier 1998/99).

BYP per persoan is $36.000 (2007). Gearstalling fan BYP per sektor is 3,1%
lânbou, 32,6% yndustry en 64,3% tsjinsten.

Wichtichste havens binne Hamina, Helsinki, Kokkola, Kotka, Naantali, Pori,
Raahe, Rauma en Turku. Helsinki hat it grutste fleanfjild fan Finlân. De
maksimum snelheid op de autodyk is 100 of 120 km/h.

Finlân hat (2006): 78.821 km ferhurde dyk. 5.741 km spoardyk. 7.842 km
farwetter.



https://fy.wikipedia.org/wiki/Clive_Swift

Clive Walter Swift (Liverpool (Merseyside), 9 febrewaris 1936) is in Ingelsk
akteur en auteur. Hy studearre Ingelsk oan de Universiteit fan Cambridge.

Swift debutearre yn 1965 yn de BBC-minisearje War of the Roses, mei û.o. David
Warner en Ian Holm yn de haadrollen. Datselde jier krige er ek syn earste
filmrol: Duffie yn Catch Us If You Can. Twadde helte jierren sechtich spile er
noch in stikmannich filmrollen en hie er pear gastrollen yn telefyzjerigen,
lykas yn Public Eye (1966) en The Wednesday Play (1969, 1970).

Yn it seizoen 1970-1971 krige er synearste fêste rol yn in tillefyzjesearje. Hy
spile ynspekteur Waugh yn de 6-dielige BBC-searje Waugh on Crime.

Yn de jaren 70 en 80 spile Swift yn films en tillefyzjesearjes, ûnder mear as
Richard Bucket yn de searje Keeping Up Appearances (1990-1995).

Fierder hat er yn Peak Practice (1998) spile en wie er yn 2003 te sjen as
pastoar Brewer yn de tf-rige Born and Bred en koarter lyn ferskynde er yn in
ôflevering fan Doctor Who.

Swift waard berne yn Liverpool as soan fan Lily Rebecca (berne Greenman) en
Abram Sampson Swift. Syn âldere broer, David Swift, wie ek akteur. Syn famylje
wie joadsk. Tusken 1960 en 1975 wie Swift troud mei skriuwster Margaret Drabble.
Se krigen in dochter en twa soannen. Yn 1976 en 1981 ferskynden der twa boeken
fan Swift, oer hoe't it is om akteur te wêzen.



https://fy.wikipedia.org/wiki/Wyt-Rusl%C3%A2n

Wyt-Ruslân is in lân yn East-Jeropa. De haadstêd is Minsk en de presidint fan de
republyk is sûnt 1994 Aleksandr Lûkasjenko. Sûnt Lûkasjenko yn july 1994
presidint waard, is Wyt-Ruslân hieltyd mear in diktatoriale steat wurden.
Wyt-Ruslân wurdt ek wol de lêste diktatuer fan Jeropa neamd. It regear beheint
de frijheid fan mieningsutering, parsefrijheid, en de frijheid fan religy.

Wyt-Ruslân is in oerwegend flak lân en ûnderdiel fan it East-Jeropeeske
Leechlân. It lânskip waard yn de iistiid foarme en karakterisearre troch talrike
rivieren, kanalen, marren en wiidweidige foar in part sompige bosken.

Yn it suden lizze de Pripjat-sompen, ien fan Jeropa's grutste Fean- en
Sompegebieten. De toeristyske trekpleisters fan it lân binne, útsein de haadstêd
Minsk, fral de protte oer it hiele lân ferspriede marren.

Wyt-Ruslân hat in oerflak fan 207.600 km². It leechste punt leit by rivier de
Memel, 90 meter boppe seenivo. It heechste punt leit by de Dzyarzhynskaya Hara,
346 meter boppe seenivo.

Nei sân desennia as republyk fan de Sowjetuny wurdt Wyt-Ruslân ûnôfhinklik yn
1991. Nei de ûnôfhinklikens holdt it syn politike en ekonomyske bining mei
Ruslân, mear noch as mei oare eardere Sowjet steaten. Wyt-Ruslân en Ruslân
tekenen op 8 desimber 1999 in ferdrach mei as doel mear politike en ekonomyske
yntegraasje. Hoewol't Wyt-Ruslân in ramtferdrach ratifisearre hat mei as doel it
útfieren fan it akkoard, hat ymplemintaasje nea plakfûn.

It ynwennertal wurdt yn 2009 op 9.648.533 rûsd. De etnyske gearstalling yn 1999
wie as folget: 81,2% Wyt-Russen, 11,4% Russen, 3,9% Poalen, 2,4% Oekraïniërs en
1,1% hie in oare etnyske komôf. 80% fan alle ynwenners hat it Eastersk-Ortodokse
leauwen, de oare 20% binne Protestânsk, Roomsk, Joadsk of Moslim (1997). De twa
grutste talen binne Wyt-Russysk en Russysk.

BYP per persoan is $10.600 (2007). Gearstalling fan BYP per sektor is 8,7%
lânbou, 40,6% yndustry en 50,6 tsjinsten.



https://fy.wikipedia.org/wiki/Tiids%C3%B4ne

In tiidsône is in gebiet dêr't in standerttiid jildt, of ek wol al it gebiet
dêr't deselde standerttiid jildt.

Mei dat de tiidmjitting presiser waard en it ferfier flugger, waard yn de 19e
iuw it brûken fan sinnetiid ta in tûkelteam foar de reizgers. Fral by de opkomst
fan de trein waard dêrom yn in protte lannen in standerttiid ynfierd, faak de
sinnetiid fan de haadstêd. Dat joech tiidsônes beheind troch de grinzen fan dy
lannen.

Mei dizze nasjonale standerttiden koenen lannen dy't min ofte mear op de selde
meridiaan leinen lykwols dúdlike tiidferskillen hawwe. Yn 1876 stelde Sandford
Fleming in ynternasjonaal stelsel fan tiidsônes út. Nei't yn 1884 de deigrins
fêststeld waard, waard dat idee hast oeral op de wrâld oernaam.

De ierde is yn dit systeem opdield yn 24 tiidsônes dêr't de standerttiid alle
kearen in oere letter is. Om't de ierde rûn is, oanjûn as 360°, is de ierde dan
neffens de meridianen opdield yn tiidsônes fan 15°. De basis is de sône fan
7°30' east fan de nulmeridiaan oant 7°30' west fan de nulmeridiaan, dy't de tiid
fan de nulmeridiaan hat. Op dyselde wize binne tiidsônes definiearre dy't 15°
fierder nei it easten en nei it westen ta lizze, dêr't it in oere letter en in
oere betider is, ensfh.

Yn de tiid tusken de Earste Wrâldkriich en de Twadde Wrâldkriich is dizze tiid
troch de measte lannen oannaam as tiid op see. Op lân is de situaasje lykwols
yngewikkelder, om't de measte lannen mar ien standerttiid brûke ek al rint der
in tiidgrins trochhinne. Fierders brûke guon lannen in al as net permaninte
simmertiid, en binne der in pear lannen dy't in standerttiid brûke dy't net in
hiel tal fan oeren ferskilt fan de Koördinearre Wrâldtiid. Ek dielt de deigrins
de tiidsône dy't 12 oere ôfwikt troch de midden, wat twa sônes jout dêr't de
oeretiid itselde is, mar de datum net. Byelkoar binnen der 39 tiidsônes, mei
sterk kringeljende grinzen.



https://fy.wikipedia.org/wiki/Sily

Sily (Spaansk: Chile), offisjeel de Republyk Sily (Spaansk: República de Chile)
is in lân yn Súd-Amearika. De haadstêd is Santiago, it parlemint sit yn
Valparaíso.

Mei in lingte fan 4230 km en trochstrings in breedte fan mar 176 km strekt it
lân him út bylâns de westkant fan Súd-Amearika. Yn it noarden fan Sily leit in
woastynsône dy't ta de drûchste gebieten yn de wrâld rekkene wurd. Yn
Midden-Sily, tusken Illapel en Konsepsion, lizzen de wichtichste stêden fan it
lân. Ten suden dêrfan leit in marrenplato. Yn de grutte wâlden fan it suden falt
in soad rein en hearsket in kâld klimaat. It fameuze Peaske-eilân heart
offisjeel ek by Sily.

Yn 1544 waard Sily troch de Spanjerts ferovere en ûnderdiel fan de Spaanske
koloanje yn Súd-Amearika. Yn 1818 nei lange striid krige it ûnôfhinklikheid. In
grut diel fan de 20e iuw waarden karakterisearre troch konflikten tusken
grûtgrûnbesitters en lânarbeiders. Nei de fal fan de sosjalistyske presidint
Salvador Allende yn 1973 naam in militêr rezjym de macht oer. De politike
erfenis dêrfan wurdt sûnt it begjin fan it demokratisearringsproses yn 1990
moedsum ferwurke.

De bewenners fan Sily wurde foar it meastepart 52,7% fan de befolking wurdt
foarme troch neisieten fan ymmigranten út ferskate Jeropeeske lannen, dêr't de
Spanjerts de grutste groep fan is. Goed 44% foarme troch mestys. Om-ende-by 3,2%
fan de befolking is fan Yndiaansk.



https://fy.wikipedia.org/wiki/Russysk

It Russysk (русский язык) is ien fan de grutste talen fan’e wrâld en de grutste
kultuertaal yn Jeropa. It Russysk heart ta de Yndo-Jeropeeske taalfamylje.
Binnen dizze taalfamylje heart it ta de Slavyske talen. It Russysk foarmet
tegearre mei it Oekraynsk en it Wyt-Russysk de East-Slavyske taalgroep.

It Russysk is de offisjele taal fan de Russyske Federraasje en ien fan de
wurktalen fan de FN. Neist it Russysk wurdt yn Ruslân noch in hûnderttal oare
talen sprutsen, wêrûnder Tsjetsjeensk, Tataarsk, Kirgizysk, Basjkiersk. Yn de
Sovjet-Uny waard it Russysk as lingua franca brûkt; yn guon eardere
Sovjetrepubliken hat de taal dy status noch altyd, mar net mear sa bot as doe.

Russysk wurdt yn Jeropa û.o. sprutsen yn Estlân (neist Estysk), Georgje (neist
Georgysk, Abgazysk, Ossetysk, Armeensk en Turksk), Letlân (neist Letsk),
Litouwen (tegearre mei Litousk en Poalsk), Moldaavje (neist Roemeensk,
Oekraynsk, Bulgaarsk, Turksk en Gagaoezysk), Oekraïne (neist Oekraynsk,
Krim-Tataarsk, Gagaoezysk, Roemeensk, Hongaarsk, Bulgaarsk, Poalsk, Dútsk,
Sloveensk, Wyt-Russsysk en Gryksk) en Wyt-Ruslân (neist Wyt-Russysk, Oekraynsk
en Poalsk).

Hja geane der fan út dat yn it twadde millennium foar Kr. binnen de
Yndo-Jeropeeske taalfamylje it Protoslavyske dialekt ûntstie, dat him losmakke
hie út de Balto-Slavyske groep. Yn it earste millennium nei Kr. hat it
Protoslavysk him transformearre yn it Oerslavysk. Yn de 6e-7e iuw foel de taal
útien yn trije groepen dialekten: de East-Slavyske, de West-Slavyske en de
Súd-Slavyske groep. Ut de East-Slavyske dialekten ûntstienen yn de 14e-15e iuw
it Russysk (Grutrussysk), it Oekraynsk (Lytsrussysk) en it Wyt-Russysk. Yn de
16e-17e iuw ûntstienen der Noard- en Súd-Russyske dialekten en
Middelgrutrussyske oergongsdialekten.

De âldste skriftlike boarnen yn de skiednis fan it Russysk binne de Kodeks fan
Novgorod (earste kwart 11de iuw), it Ostromir-evangeelje (1056/57) yn it
Tsjerkeslavysk en koarte brieven op bjirkebast (fan de 11de iuw ôf) yn
Aldnovgorodsk dialekt. Yn de midsiuwen waard de diskrepânsje tusken skreaune en
sprutsen taal hieltiten grutter, trochdat men yn de literatuer in argaysk
Russysk brûken bleaun dat sterk leunde op it Tsjerkeslavysk, wylst de sprutsen
taal him fierder ûntwikkele. It autobiografyske "Libben" fan aartspreester
Avvakoem Petrov út de twadde helte fan de 17e iuw wie skreaun yn de sprutsen
folkstaal en dêrmei it earste wurk fan de Russyske literatuer.

Michail Lomonosov lei de grûnslach foar it moderne Russysk yn de twadde helt fan
de 18e iuw; Nikolaj Karamzin skoep ein 18e iuw de literêre noarm wêrop Aleksandr
Poesjkin fierder bouwe koe. De hjoeddeiske Russyske literêre taal is om 1800
hinne ûntstien op basis fan it Moskouske dialekt.

Yn it Russysk kin men in protte lienwurden fine út it Frânsk, Dútsk, Latyn en út
Turkske talen, wêrûnder it Tataarsk. It Russysk hat in grutte ynfloed ûndergien
fan it Tsjerkeslavysk, wat der ta laat hat dat noch altyd in soad saneamd
Tsjerkeslavismen yn it moderne Russysk fûn wurde kinne.

It Russysk makket gebrûk fan in fariant fan it syrillyske alfabet, dat yn syn
hjoeddeiske foarm bestiet sûnt 1918, doe’t it alfabet herfoarme waard en in pear
lettertekens ôfskaft binne. De lêste grutte spellingherfoarming is trochfierd yn
1956. It hjoeddeiske Russyske alfabet hat 33 letters:

It Russyske klanksysteem hat fiif klinkers en seisentritich bylûden. It Russyske
klanksysteem hat twa kenmerkende eigenskippen: fokaalreduksje en in fonologyske
opposysje tusken "hurde" en "sêfte" bylûden.

De measte bylûden komme foar yn in saneamde hurde en sêfte (palatalisearre)
fariant. It ferskil tusken hurd en sêft is betsjuttingûnderskiedend en
wjerspegelet him yn de stavering. By de útspraak fan in palatalisearre bylûd
beweecht de tonge him rjochting it hurde ferwulft (palatum), wêrtroch in lichte
j-klank te hearren is. Sa klinkt de sêfte n lykas de nj (ɲ) yn it Fryske wurd
"branje".

It beklamme wurdlid wurdt heallang útsprutsen, de ûnbeklamme wurdlidden koart.
It wurdaksint hat yn it Russysk grutte gefolgen foar de útspraak; dit ferskynsel
wurdt Fokaalreduksje neamd. Troch fokaalreduksje falt in oantal bylûden bûten de
klam gear en wurde se minder prononsearre, "doffer" útsprutsen. Reduksje tredet
nei hurde bylûden op by de /o/ en de /a/ (dy’t gearfalle oant [a] of [ə]); nei
sêfte bylûden falle /e/, /a/ en /i/ gear ta in koarte i. De /u/ en de y kenne
gjin reduksje.

Krekt as yn it Nederlânsk wurde stimhawwende bylûden oan’e ein fan in wurd
stimleas; in wurd as хлеб (chleb, "brood") klinkt dêrtroch as chlep, юг (joech,
"it suden") as joek.

As in stimhawwende en in stimleas bylûd botse tredet der saneamde regressive
assimilaasje op (regressyf = fan efter nei foaren). Dit wol sizze dat de hiele
kluster ofwol stimhawwend wurdt, ofwol stimleas, bepaald troch it lêste bylûd.
Under de seksje fokaalreduksje hjirboppe binne al twa foarbylden te finen: dk
(stimhawwend-stimleas) wurdt [tk] (stimleas) yn водка, vt wurdt [ft] yn автомат.
Oare foarbylden binne с Борисом ("mei Boris"), wêryn’t sb (stimleas-stimhawwend)
as [zb] (stimhawwend) útsprutsen wurdt, en отзыв (û.o. "reaksje"), wêryn’t tz ta
dz assimilearre wurdt.

It Russysk is een taal dy’t frijwat fleksje kent; dit betsjut dat wurden
feroarje neffens harren grammatikale funksje yn de sin. Hjir spylje de namfallen
in kaairol. It hjoeddeiske Russysk hat seis namfallen: nominatyf, genityf,
datyf, akkusatyf, ynstrumentalis en prepositionalis/lokatyf. It Russysk hat
trije wurdgeslachten: manlik, froulik en ûnsidich, dy’t yn’e regel morfologysk
markearre binne. Yn de ferbûging wurdt ûnderskied makke tusken de geslachten en
tusken iental en meartal, wat resultearret yn in grut tal útgongen. It Russysk
hat gjin lidwurden.

It Russyske tiidwurd hat trije tiden: de tsjintwurdige tiid, doetiid en
takomstige tiid. De tsjintwurdige en takomstige tiid wurde bûgd mei persoan (1e,
2e, 3e) en getal; yn de doetiid wurdt ûnderskied makke tusken manlik, froulik,
ûnsidich en meartal. Der binne twa typen bûgings, hoewol’t binnen dizze
haadtypen ôfsûnderlike bûgings oanwiisd wurde kinne. It slimste ûndediel fan de
Russyske grammatika is it saneamde aspekt. Men ûnderskiedet it ymperfektive en
perfektive aspekt. De measte tiidwurden besteane yn twa farianten, in
ymperfektive en in perfektive foarm, dy’t tegearre in aspektpear neamd wurde. It
ymperfektive aspekt besjocht de hanneling op himsels, it perfektive aspekt
besjocht de hanneling yn in kontekst fan sitewaasjewikseling of resultaat. As
yllustraasje: it tiidwoord "iepenje" bestiet yn twa foarmen otkryvat'
(ymperfektyf) en otkryt' (perfektyf). Yn de sin "Ja dolgo otkryval dver', no ne
otkryl jejo" ("Ik wie lang dwaande de doar te iepenjen mar haw him net iepen
dien") wurdt foar de handeling fan it iepenjen it ymperfektive tiidwurd brûkt en
foar it oanjaan fan it weibliuwen fan resultaat - it perfektive tiidwurd.

It Russysk is in SVO-taal, hoewol’ t de wurdfolchoarder net strikt fêstleit. It
Russysk brûkt de wurdfolchoarder om ynformaasje binnen de sin hiërargysk te
strukturearjen; dit wurdt by fersin faak oansjoen foar in frijere
wurdfolchoarder.

Yn it Jeropeeske diel fan Ruslân ûnderskiedet men trochstrings trije
dialektgroepen: Noard-, Sintraal- en Súd-Russyske dialekten. Wêrby’t de
Sintraal-Russyske dialekten as oergongsdialekten beskôge wurde omdat dizze én
Noard- én Súd-Russyske eleminten yn har hawwe. Hoewol’t it areaal fan dizze
dialekten tige grutte ôfmjittings hat, binne de ferskillen mei it
Standertrussysk (de Moskouske noarm) net sadanich, dat dialektsprekkers
ûnfersteanber binne foar ien út Moskou. Yn dit opsicht binne de ferskillen net
sa grut as yn it Nederlânske taalgebiet, dêr’t in soad minsken muoite hawwe om
bygelyks Grinslânsk of West-Flaamsk dialekt te ferstean. Middels unifikaasje
troch it ûnderwiis yn de Sovjetperioade en de trek nei de stêden is der by in
soad dialekten in seker ferfal yntreden; de jongste generaasje sprekt faak gjin
suver dialekt mear, mar Standertrussysk mei dialekteleminten of mei in
dialektsubstraat. Benammen op it mêd fan útspraak en yntonaasje besteane der
oansjenlike ferskillen ten opsichte fan de Russyske standerttaal.

Ten noardeasten fan de line Ladogamar-Novgorod-Jaroslavl treft men dialekten oan
dy’t as belangrykste kenmerk okanje (оканье - "o sizze") hawwe: de ûnbeklamme o
wurdt net redusearre, mar útsprutsen as [o] (sjoch de seksje fokaalreduksje).
Fierders binne kenmerkend in gutturale g en in hurde t yn de útgong fan de
tredde persoan (iental en meartal) fan it tiidwurd (oerienkommend mei de
standerttaal). Under de Noard-Russyske dialekten ûnderskiedet men as subgroepen:
de dialektengroep fan Ladoga en Tichvin, fan Kostroma, fan Vologda, fan Onega en
fan Belozersk.

Oant ûngefear 1950 wykten de Noard-Russyske dialekten ek kwa leksikon sterk ôf
fan wat men op oare plakken yn Ruslân spruts. Troch de isolearre lizzing fan in
soad streken hienen benammen dizze dialekten in soad argaïsmen hâlden. De
dialekten dy’t yn de Oeral sprutsen wurde kinne ek ta de Noard-Russyske groep
rekkene wurde.

De noardlike grins fan harren areaal rint fan Sint-Petersburch oer Novgorod en
Ivanovo oant Nizjni Novgorod en Tsjeboksary, de súdlike grins rint fan Velikije
Loeki oer Moskou oant Penza. Dizze dialekten binne oergongsdialekten. Yn it
easten wurdt in ûnbeklamme o as [o] útsprutsen, yn it westen as in [a]; dit
ferskynsel wurdt akanje (аканье - "a sizze") neamd. Men ûnderskiedet de
folgjende groepen: West-Sintraal-Russysk fan Pskov, West-Sintraal-Russysk fan
Novgorod, East-Sintraal-Russysk fan Moskou en omkriten, East-Sintraal-Russysk
fan Jegorevsk en omkriten, East-Sintraal-Russysk fan Temnikov en omkriten en
East-Sintraal-Russysk fan it gebiet om Vladimir oant de Wolga.

De areaalgrins fan dizze dialekten besuden Velikije Loeki rint oer Rjazan oant
Tambov. Yn dizze dialekten wurdt de ûnbeklamme a as in [a] útsprutsen, ken men
in frikative g en in sêfte t yn de tredde persoan fan it tiidwurd, wêr’t de
standerttaal in hurde t hat. Binnen dizze groep binne der trije subgroepen: de
dialektengroep fan Rjazan, fan it Dnjepr-gebiet en fan Oskol.

Echt ôfwikende foarmen fan it Russysk fynt men benammen ûnder oare etnyske
groepen yn de eartiidske Sovjet-Uny. Yn de tiid fan it keizerryk waard der út
Moskou wei in agressive russifikaasjepolityk fierd, dy’t yn de Sovjettiid sa no
en dan fuortset waard. Hjirfoar is it Russysk in soad te hearren yn benammen de
stêden en ûnder de heech opliedene befolking. .Mei de Slavyske sustertalen it
Wyt-Russysk en it Oekraysnk foarme it Russysk de mingtalen Trasjanka resp.
Soerzjyk.

Troch de ynteresse fan tsaar Peter de Grutte yn de Nederlânske skipfeart binne
der meardere Nederlânske wurden (skipfearttermen) yn it Russysk belanne:



https://fy.wikipedia.org/wiki/Maly

It lân wurdt alhiel omjûn troch oare lannen en leit net oan see. It wurdt
begrinzge troch:

Maly is in lân dat foar 70% út woastyn of semi-woastyn bestiet. Dat jildt
benammen foar it noardlike part fan it lân. Yn it suden lizze inkele grutte
rivieren, te witten de Niger, Sénégal en de Bany. It meastepart fan it lân is
flak en oan de grinzen mei Algerije heger. Dat heechlân befet in protte wady's
(drûge falleien) dêr't eartiids rivieren floeiden. De heechste berch fan it lân
is de Hombory Tondo (1155 meter).

It klimaat rint útien fan subtropysk yn it suden oant skrok yn it noarden.
Meastepart fan it lân krijt amperoan delslach fan betsjutting en tiidrekken mei
drûchte komme faak foar. It rein seizoen is yn normale jierren tusken ein juny
oant begjin desimber en yn dy tiid streamt de Niger altyd oer.

It grûngebiet fan it tsjintwurdige Maly makke eartiids diel út fan trije eardere
keninkriken, te witten: fan de 4e iuw ôf by it âlde keizerryk Gana, yn de 11e
iuw by it islamityske keninkryk Maly en yn de 16e iuw by it keninkryk Songhai.
Wichtige ferslaggen oer dizze kultueren binne troch Arabyske gelearden te boek
stelt. De stêd Timbûktû wie yn de 14e iuw in wichtich learsintrum foar skiednis,
rjochtlear en de islamityske godstsjinst. De macht fan de Songhai waard yn 1591
brutsen troch de Marokkanen.

Yn de 19e iuw waard Maly troch Frankryk ferovere yn it tiidrek tusken 1860 en
1890. Yn 1920 krige it har tsjintwurdige grutte mei de namme Frânsk Sûdan. Yn
1959 foarme it lân, dat ûnderwilens selsbestjoer krige hie, in federaasje mei
Senegal. Senegal luts him yn 1960 wer tebek en Frânsk Sûdan waard selsstannich
ûnder de namme Maly.

De befolking fan Maly bestiet út ferskate etnyske groepen, dêr't de Bambara mei
32% de grutste groep fan foarmet. Oare groepen binne: de Fulany of Peul (14%),
Senufo (12%), Soninke (9%), Touarek (7%), Songhai (7%) en de Malinke of
Mandingo, Mandinke (7%). Om-ende-by 10% fan de befolking libbet as nomade.

De islam is fier út de grutste godstsjinst. Goed 90% fan de befolking is
oanhinger fan dat leauwen. Likernôch 9% hinget in natoerreligy oan en krapoan 1%
is kristen.

It Frânsk is de offisjele taal. Dêrnjonken wurde in grut oantal talen sprutsen
û.o. it Bambara.



https://fy.wikipedia.org/wiki/Malta

Malta leit op de rich tusken Tuneezje en Sisylje, dy't de Middellânske See
opdield ta in westlik bekken en in eastlik bekken.

It lân bestiet út trije bewenne eilannen: It grutste eilân is Malta, 246 km²
grut, mei in 357.000 ynwenners. Noardwest fan Malta leit Gozo, 67 km² grut, hjir
wenje sa'n 30.750 minsken. Tusken Malta en Gozo leit it tredde bewenne eilân
Komino, mei mar 5 ynwenners. Dêrneist binne dêr noch in tal lytse ûnbewenne
eilantsjes of rotsen sa as, Kominotto en Filfla.

Malta hat in lange skiednis. Op it eilân Malta en Gozo steanne in tal tige âlde
prehistoryske bouwurken, sa as de Tempel fan Tarxien, boud tusken 3500 en 2500
f.Kr., de timpels fan Ħaġar Qim en Mnajdra en op it eilân Gozo de timpel fan
Ġgantija, bouwurken dy't âlder binne as de piramiden yn Egypte en ek âlder as
Stonehenge yn Ingelân.

De histoarje begûn yn Malta mei de komst fan de Foenisjers. By ien fan de
Punyske Oarloggen waard Malta ferovere troch de Romeinen en it bleau Romeinsk
oant de ein fan it Romeinske Ryk.

Om en de by 870 wurd Malta in besit naam troch de islamityske Arabieren en yn
1127 troch de Wytsingen. Fan 1530 ôf oan komt it ynkoarten steed kristliker
eilân yn besit fan de Johannieters, ek wol de Maltezer Oarder of Maltezer
ridders neamd. Sy bouden de grutte festings yn ûnder oaren Valletta, Mdina en
Rabat op Gozo. Fan 1800 ôf wurdt Malta in Britske koloanje.

Under de Twadde Wrâldkriich wurdt Malta swier bombardearre en oanfallen troch de
Dútske Luftwaffe, foaral ûnder de Slach om Malta. Malta bliuwt in Britske
koloanje oant de ûnôfhinklikens binnen it Britske Mienebest op 21 septimber
1964. Oant 1974 bleau de Britske keningin ek keningin fan Malta, mar dêrnei
waard it lân in republyk.

Der wenje likernôch 400.000 minsken op it eilân. Der binne lykwols bêden foar
mear as in miljoen toeristen. De offisjele talen fan it eilân binne Malteesk en
Ingelsk.

Malta is sûnt 1965 lid fan de Rie fan Jeropa. It is sûnt 2004 lid fan de
Jeropeeske Uny mar it hat gjin diel oan de monetêre uny.

BYP per persoan is $23.400 (2007). Gearstalling fan BYP per sektor is 2,7%
lânbou, 22,3% yndustry en 74,9% tsjinsten.

De definsje fan Malta bestiet út ien organisaasje, dêrûnder falle lânmacht,
loftmacht en marine.

Yn 2008 wienen der 96.309 Malteeske mannen fan tusken de 16-49 jier. Dêrfan
wienen 80.227 fit foar militêre tsjinst. Dy groep wurdt alle jierren oanfold mei
manlju dy't sechtjin jier wurde, yn 2008 wienen dat der 2.815.



https://fy.wikipedia.org/wiki/Kroaasje

Kroaasje is in lân op de Balkan. De haadstêd is Zagreb en de president fân de
republyk is sûnt 2015 Kolinda Grabar-Kitarović.

Yn de 7e iuw waard it gebiet fan it tsjintwurdige Kroaasje kolonisearre troch de
Kroaten, in Slavyskefolk ôfkomstich út de Oekraïne. Ynearsten foelen sy ûnder de
hearskippij fan de Byzantinen en letter de Franken, mar yn 925 - ûnder lieding
fan kening Tomislav - waard Kroaasje in sterk ûnôfhinklik lân. Harren
selsstannigens einige yn 1102 mei de oermastering troch de Hongaren.

Nei iuwen fan Hongaarske oerhearsking krige it swiere klappen te ferstowen troch
it Ottomaanske Ryk dat har macht útwreide oant it bercheftige gebiet fan it
tsjintwurdige Bosnje en Herzegovina. Om-ende-by deselde tiid kaam Dalmaasje foar
in grut part ûnder Feneesjaansk gesach te lizzen.

Yn 1527 kaam it gebiet ûnder it Habsburchse bewâld en hearde by it keizerryk
Eastenryk-Hongarije. Nei de Earste Wrâldkriich hearde Kroaasje by de
Joegoslavyske federaasje. De ûnôfhinklikheidsferklearring yn de njoggentiger
jierren fan de foarrige iuw late ta in boargerkriich dy't ein 1995 einige.
Kroaasje sil yn 2010 lid wurde fan de Jeropeeske Uny.

Kroaasje leit yn Sintraal-, Súd- en East-Jeropa en hat troch har wat nuvere
foarm, dy't wol wat wei hat fan in heale moanne in protte buorlannen en lange
ryksgrinzen. It fêstelân is yn twa net yn inoar trochrinnende stikken ferdield
troch in lytse kuststripe fan Bosnje en Herzegovina tichtby Neum. Hjirtroch
foarmet it twadde diel in lytse enklave tusken Bosnje en Herzegovina en
Montenegro.

It lânskip is tige ôfwikseljend. Yn it kontinintale noarden en noardeasten, dat
diel útmakket fan de Pannonyske flakte), lizze greiden, marren en heuvels. It
berchgebiet by Lika en Gorski Kotar yn it noarden is ûnderdiel fan Dinaryske
Alpen en ticht beboske. De kuststripe bylâns de Adriatyske see, Istrje, de
noardlike seekust en Dalmaasje) is rotseftich.

Tichtby de stêd Rijeka leit it eilân Krk, ien fan de tsientallen bewenne
eilannen lâns de kust. It eilân beskikt oer in noflik klimaat en is as
fakânsjeoarde tige yn trek.

Kroaasje wurdt benammen bewenne troch Kroaten (89,6%). Minderheden binne de
Servjers (yn dizze tiid 4,5%; yn 1991 noch 12,5%), Bosniakken (0,5%), Hongaren
(0,4%), Italjanen (0,8%) en noch inkele oare. It grutste part fan de befolking
is Kristen dêr't de Katoliken mei 87,8% de grutste tsjerke fan foarmet. 4,4 %
heart by de Easterske Ortodoksenen en 1,3 % is Moslim.

De offisjele en meast brûkte taal is it Kroatysk, in Súd-Slavyske taal dy't it
Latynske alfabet brûkt. Minder as 5% fan de befolking sprekt bûten it Kroatysk
noch in oare taal.

BYP per persoan is $15.500 (2007). Gearstalling fan BYP per sektor is 7,2%
lânbou, 31,7% yndustry en 61,2% tsjinsten.



https://fy.wikipedia.org/wiki/Italjaansk

Italjaansk is in Romaanske taal dy't oeral op de wrâld troch om-ende-by 65
miljoen minsken sprutsen wurdt. It is de offisjele taal fan Itaalje, San Marino,
Fatikaanstêd en yn parten fan Switserlân. Yn de taal binne in soad dialekten te
ûnderskieden.

It Italjaansk stamt ôf fan it fulgêr Latyn, de sprutsen ferzje fan de Romeinske
taal, dy't lange tiid neist de offisjele skreaune ferzje bestie en dêr't ek alle
oare Romaanske talen út foartkomme. De âldste teksten yn de taal komme út de 10e
iuw. Fierders is der protte út de 14e iuw, bygelyks de wurken fan de ferneamde
Florentyske Dante Aligiery, mar ek dat fan Petrarsa en Bokkakkio. Dizze trije
wurde beskôge as de grûnlizzers fan de Italjaanske literatuer.

It standert-Italjaansk hat him ûntwikkele út it dialekt dat yn de 14e iuw
sprutsen waard yn Toskane (de omkriten fan Florâns). Yn dat dialekt skreau Dante
Aligiery syn Divina Commedia. Oars as faaks tocht wurdt, binne de dialekten yn
Itaalje net ôflaat fan it standert-Italjaansk, mar komme se allegearre fuort út
it fulgêr Latynsk.

Op Korsika en parten fan Sardynje wurde dialekten sprutsen dy't in soad lykje op
dy fan de fêstewal, mar dy't om kultuerele redenen faak sjoen wurde as op
himsels steande talen, útsein it Logudoreesk dat yn alle gefallen wol as in
aparte taal beskôge wurdt.

It Italjaansk wurdt skreaun yn it Latynske alfabet. It wurdt fonetysk skreaun,
wat der op del komt dat ien dy't de útspraakregels ken, net folle muoite hawwe
sil mei it skriuwen en fansels oarsom. Ek wurde yn it Italjaansk alle wurdlidden
fan in wurd útsprutsen. It Italjaanske alfabet bestiet út 21 letters, de J, K,
W, X en Y ûntbrekke, mar kinne wol foarkomme yn lienwurden út bygelyks Gryksk en
Ingelsk. Italjaanske wurden einigje sawat altyd op in lûd.



https://fy.wikipedia.org/wiki/Creative_Commons

Creative Commons (CC) is in fan oarsprong Amerikaansk projekt, dat it ta stân
kommen fan iepen ynhâld begeunstigje wol. It wol it mooglik meitsje dat kreatyf
wurk frijer beskikber steld wurdt as yn it tradisjonele auteursrjocht kin, sadat
sokke wurken bygelyks ienfâldiger kopieard en ferspraat wurde kinne en oaren der
fierder oan wurkje kinne. Creative Commons biedt ferskate frije lisinsjes oan,
dy't copyrighthâlders brûke kinne om by it ferspreiden fan ynformaasje problemen
foar te kommen dy't yn it hjoeddeiske auteursrjocht oan it ljocht komme kinne.

It projekt is yn 2001 oprjochte troch ûnder oaren Lawrence Lessig, in Amerikaan
dy't in makliker auteursrjocht foarstiet. Creative Commons omfettet in oantal
ynternasjonale projekten om de frije lisinsjes oer te setten fan it Ingelsk yn
oare talen en fan it Amerikaanske rjocht nei oare rjochtsystemen.

De CC-lisinsjes wurde ûnder mear brûkt op de projekten fan de Wikimedia
Foundation, lyk as Wikipedy, Wikinijs, Wikiboarne en Wikiboeken. Fierder kin op
Wikimedia Commons multimediamateriaal, sa as bygelyks foto's en yllustraasjes,
ûnder ien fan de frije foarmen fan dizze lisinsjes delsetten wurde, dy't dan
brûkt wurde kinne op alle projekten fan de Wikimedia Foundation.

It Instituut voor Informatierecht fan de Universiteit fan Amsterdam (IViR) hat
yn gearwurking mei de Waag Society en de stifting Nederland Kennisland
Nederlânske ferzjes fan de CC-lisinsje ûntwikkeld, troch dizze oer te setten nei
it Nederlânsk en oan te passen oan it Nederlânske rjocht. De Nederlânske ferzje
is te finen op de webside fan Creative Commons. In Fryske ferzje is op dit stuit
net beskikber.



https://fy.wikipedia.org/wiki/William_Shakespeare

William Shakespeare (Stratford-upon-Avon, doopt 26 april 1564 – dêre, 23 april
1616) wie in Ingelsk toanielskriuwer, dichter en akteur, dy't rûnom beskôge
wurdt as de grutste skriuwer út 'e Ingelske literatuer, net inkeld fan syn eigen
Elizabetaanske Tiid, mar fan alle tiden. Hy wurdt gauris Ingelâns nasjonale
dichter neamd, en de "Bard fan Avon". Syn oeuvre, dat bestiet út 38 (oerlevere)
toanielstikken (guon yn gearwurking mei oare skriuwers), 154 sonnetten en 4 oare
gedichten, hat yn it ferline oer de hiele wrâld in ûnbidige ynfloed útoefene op
'e literatuer fan oare talen, en docht dat ek hjoed de dei noch altiten. As
toanielskriuwer skoep Shakespeare net allinnich krêftige trageedzjes, lykas
Hamlet, Kening Lear, Macbeth en Otello, mar ek guon fan 'e meast oansteklike
komeedzjes dy't ea ferskynd binne, lykas Folle Spul om Neat, Leafde's Lêst Net
Leanne en Trijekeningejûn. Syn stikken binne oerset yn frijwol eltse wichtige
taal, en wurde mear opfierd as dy fan lykfol hokker oar toanielskriuwer. As
dichter lei it yn Shakespeare syn jefte om boppe it ferheljende út te stekken,
en sa it goed en kwea fan 'e minsklike natuer te beskriuwen. Sadwaande wurde
guon fan syn gedichten op harsels al sjoen as hichtepunten fan 'e Ingelske
literatuer. Nei alle gedachten hat Shakespeare syn measte wurk skreaun tusken
1585 en 1610, al binne de krekte datearrings en gronology fan syn
toanielstikken, noch syn gedichten persiis bekend.

William Shakespeare waard yn 1564 berne yn Stratford-upon-Avon, yn it greefskip
Warwickshire, yn súdwestlik Ingelân, as de soan fan 'e moffemakker, wolkeapman
en wethâlder John Shakespeare (±1531-1601), en fan dy syn frou Mary Arden
(±1537-1608), dy't út in âld foaroansteand laach skaaide. Shakespeare waard
doopt op 26 april, en hoewol't syn eigentlike bertedatum ûnbekend is, giet men
der gauris fan út dat er op 23 april 1564 te wrâld kommen is. Dy datum, dy't
berêst op in flater fan in achttjinde-iuwsk wittenskipper, sprekt Shakespeare
syn biografen tige oan, mei't de grutte toanielskriuwer ek op 23 april stoarn
is. Shakespeare groeide op as it trêde bern en de âldste soan yn in gesin mei
acht bern. Hoewol't der frijwol neat oer syn bernetiid en jonkheid bekend is,
bestiet der ûnder syn biografen in konsensus dat er foar 't neist lêzen en
skriuwen learde op 'e King's New School yn Stratford, in frije skoalle dy't yn
1553 oprjochte wie.

Ein novimber 1582, doe't er achttjin jier wie, troude Shakespeare mei de doe 26-
of 27-jierrige Anne Hathaway (1555/1556-1623). Dy hie doe al wetter yn 'e
kelder, en harren dochter Susanna (1583-1649) waard seis moanne nei de brulloft
berne. Oardel jier letter kamen harren oare beide bern te wrâld, de twilling
Hamnet (1585-1596) en Judith (1585-1662). Hamnet soe mar alve jier wurde; hy
stoar yn 1596 ûnder in útbraak fan 'e bûdepest yn Stratford. De fraach oft en sa
ja, hoe't it ferstjerren fan syn soan Shakespeare syn wurk beynfloede hat, binne
hiele boeken oer fol skreaun.

Nei de berte fan 'e twilling liket Shakespeare oant syn ferskinen yn literêre
rûnten te Londen, yn 1592, yn 'e skiednis frijwol gjin spoaren neilitten te
hawwen, útsein in rjochtsaak út 1588 dêr't er op 'e iene of oare manear yn
behelle wie, mei't syn namme yn 'e argyfstikken foarkomt. Histoarisy neame de
snuorje tusken 1585 en 1592 wol "Shakepeare syn ferlerne jierren". Guon
biografen besykje dy leechte op te foljen mei apokrife teltsjes dêr't nei alle
gedachten neat fan oan is. Sa soe Shakespeare Stratford ûntflechte wêze om te
ûntkommen oan syn berjochting foar it streupen fan guon harten op it lân fan 'e
Stratforder jonker Thomas Lucy. Ek soe Shakespeare letter wraak nommen hawwe op
Lucy troch in skabeljeuze ballade oer de man te skriuwen. In trêde ferhaal dat
wierskynlik út 'e achttjinde iuw datearret, is dat Shakespeare syn
toanielkarriêre begûn wêze soe as fersoarger fan 'e hynders fan 'e rike
Londenske teäterbesikers.

It is net bekend wannear't Shakespeare nei Londen ta ferfear of wannear't er
toanielstikken begûn te skriuwen, mar út histoaryske dokuminten docht bliken dat
ferskate fan syn stikken yn 1592 opfierd waarden. Hy wie doe boppedat al
bekendernôch om troch syn kollega-toanielskriuwer Robert Greene foar gek set te
wurden yn dy syn Groats-Worth of Wit. Yn 1594, doe't de Lord Chamberlain's Men
oprjochte waarden, kocht Shakespeare in oandiel yn dat toanielselskip, en fan dy
tiid ôf waarden syn stikken inkeld noch troch de Lord Chamberlain's Men opfierd.
Meitiid ûntjoech dat selskip him ta ien fan 'e meast foaroansteande fan Ingelân,
en nei it ferstjerren fan keninginne Elizabeth I, yn 1603, krige it de nije
kening Jakobus I ta patroan, sadat de namme feroare waard ta de King's Men.

Shakespeare woeks út ta in ferneamd skriuwer en akteur, dy't net inkeld
mei-eigner fan syn toanielselskip wie, mar ek fan it nij boude Globe Theatre
(1599), oan 'e súdkant fan 'e Teems, wylst er yn 1608 mei de oare leden fan 'e
King's Men boppedat it Blackfriars Theatre oernaam. Dokuminten wêryn't
Shakespeare syn oankeapen fan ûnreplik guod fêstlein binne, litte sjen dat syn
súkses him ta in ryk man makke hie. Sa kocht er yn 1597 it op ien nei grutste
hûs fan Stratford, dat fan New Place hiet en dat sûnt ûnskiedber mei him ferbûn
is. Tsjin 1598 wied er sa bekend wurden dat útjouwers syn namme begûnen te
fermelden op 'e foarsiden fan printingen fan syn toanielstikken (de namme fan 'e
skriuwer waard doedestiden yn 'e regel weilitten).

Shakespeare ferdielde syn tiid tusken Londen en Stratford-upon-Avon, en fan it
ferhaal dat hy en syn frou faninoar ferfrjemde rekken (of dat er hat nea lije
mocht hie en inkeld mei har troud wie om't er in bern by har oanset hie) is
wierskynlik neat fan oan. Yn Londen hold Shakespeare yn 1596 ta yn 'e parochy
St. Helen's, yn Bishopsgate. Yn 1599 ferhuze er oer de rivier nei Southwark,
wierskynlik om tichter by it Globe Theatre te wenjen. Tsjin 1604 wenne er wer
benoarden de Teems, yn in djoere wyk deunby de Sint-Pauluskatedraal.

Men is fan tinken dat Shakespeare syn karriêre as akteur (benammentlik fan
byrollen) om 1605 hinne op syn ein rûn. Neffens de tradysje joech er om 1611
hinne ek syn karriêre as toanielskriuwer deroan, en loek er him werom yn syn
wente yn Stratford. It is net alhiel wis oft it wol krekt sa gien is, mar by
brekme oan bewiis fan it tsjindiel wurdt it faak foar wier oannommen. It docht
yn dit ferbân ta de saak om te fernijen dat de skouboargen fan Londen gauris
sletten waarden as der wer in útbraak fan 'e pest wie; tusken maaie 1603 en
febrewaris 1610 bedroegen de slutings mei-inoar mar leafst 60 moannen. Dat
betsjutte fansels dat der faak gjin wurk wie foar akteurs en toanielskriuwers,
en sûnder wurk gjin ynkommen, dat it wie alhiel net ûngewoan foar lju út 'e
toanielwrâld om op te hâlden of oar wurk te sykjen. Yn elts gefal skreau
Shakespeare nei 1610 minder as foarhinne. Syn lêste trije stikken wiene
gearwurkings mei in oare skriuwer, wierskynlik John Fletcher, en gjin inkeld
wurk fan him kin datearre wurde nei 1613.

Shakespeare kaam op 23 april 1616 te ferstjerren. Hy wie doe 52 jier. De
deadsoarsaak is ûnbekend. Hy waard twa dagen letter begroeven yn 'e Tsjerke fan
de Hillige Trije-ienheid te Stratford-upon-Avon. Frijwol al syn besittings hied
er fermakke oan syn âldste dochter Susanna en har man John Hall. De reden dat
syn jongste dochter Judith neat krige, wie foar 't neist om't Shakespeare har
man Thomas Quiney, dy't in liddichgonger wie, net mei syn beërf fertroude. Oan
syn frou Anne Hathaway liet Shakespeare beruchterwize inkeld syn op ien nei
bêste bêd mei byhearrend meubilêr nei. Dat is gauris opfette as in opsetlike
mislediging, en hat hiel wat trelit feroarsake ûnder Shakespeare-kenners. It is
lykwols ek oppenearre dat it de bedoeling wie dat de bern nei Shakespeare syn
dea foar harren mem soargje soene, wat yn dy tiid in frij gewoane regeling wie,
en dat it "op ien nei bêste bêd" Shakespeare en Hathaway harren houliksbêd wie,
mei't it yn 'e Elizabetaanske Tiid wenst wie om it bêste bêd te reservearjen
foar útfanhûzers. Sa besjoen soe it testamint hielendal gjin mislediging foar
Hathaway wêze. Boppedat binne der oanwizings dat Hathaway fan harsels finansjeel
ûnder de pannen wie, en gjin beërf fan har man nedich wie.

Yn totaal skreau Shakespeare 12 trageedzjes; 10 histoaryske stikken (dy't eins
ek trageedzjes binne); 18 komeedzjes (wêrfan't der twa ferlern gien binne); 154
sonnetten; en 4 oare gedichten. It is net ûnmooglik (of miskien is it ynstee
sels wol wierskynlik te neamen) dat er mear skreaun hat, mar oangeande
boppesteand oeuvre bestiet der ûnder saakkundigen in konsensus dat hy de
skriuwer wie. Nei syn dea stelden John Heminges en Henry Condell, dy't allebeide
lid fan 'e King's Men wiene, yn 1623 de saneamde First Folio gear, dêr't 36 fan
Shakespeare syn toanielstikken yn gearbrocht waarden. Dêrûnder wiene alle
stikken dy't tsjintwurdich algemien as troch Shakespeare skreaun akseptearre
wurde, útsein Perikles, Prins fan Tyrus, De Twa Aadlike Neven en de beide
ferlern giene komeedzjes Kardenio en Leafde's Lêst Al Leanne. Hoewol't achttjin
fan 'e stikken al earder útjûn wiene, foarme de opnimming yn 'e First Folio foar
de oare achttjin de earste publikaasje. In grut part fan syn gesach ûntlient de
samling fierders oan it feit dat it foar likernôch tweintich fan 'e stikken de
iennichste betroubere tekstoerlevering is.

Fierders binne der noch guon oare toanielstikken en gedichten dy't mooglik ek
oan Shakespeare taskreaun wurde kinne, mar dêr't de saakkundigen fan miening oer
ferskille. Dat binne de saneamde Shakespeariaanske apokrifa.

Yn syn eigen tiid hie Shakespeare in protte súkses, en syn wurk waard sûnder mis
wurdearre, mar hy waard perfoarst net fereare as de bêste skriuwer dy't ea libbe
hie. Yn 'e twadde helte fan 'e santjinde iuw, nei de Restauraasje, wiene
klassike ideeën oer de toanielkeusnt yn 'e moade, en hie men net folle mei
Shakespeare op, om't er, alteast yn guon fan syn stikken, it tragyske mei it
komyske fermong. Yn 'e achttjinde iuw kaam der mear wurdearring foar syn wurk,
en tsjin 1800 wied er in Britsk nasjonaal literêr symboal wurden. Pas yn 'e
midden fan 'e njoggentjinde iuw, yn it tiidrek fan 'e Romantyk, wreide syn faam
him út oer de rest fan 'e wrâld.

Healwei de njoggentjinde iuw, sa'n 230 jier nei syn dea, waard der foar it earst
twifel utere oer de fraach oft Shakespeare de toanielstikken en gedichten dy't
oan him taskreaun wurde, wol echt sels skreaun hie. As alternative kandidaten
waarden û.o. neamd: de abbekaat, wittenskipper en filosoof sir Francis Bacon;
Shakespeare syn kollega-toanielskriuwer en -dichter Christopher Marlowe; en de
ealman, dichter en grutkeamerhear Edward de Vere, greve fan Oxford. Teffens
binne ferskate groepsteoryen op 't aljemint brocht. Hoewol't de oergrutte
mearderheid fan 'e saakkundigen it derop hâldt dat Shakespeare wol deeglik de
skriuwer wie, binne troch de jierren hinne de messen hjiroer geregeld slipe.

Guon Shakespeare-kenners miene dat de Shakespeare-famylje roomsk west hawwe
moat, wat yn it elizabetaanske Ingelân strang ferbean wie. Shakespeare syn mem,
Mary Arden, kaam yn alle gefallen út in tige fromme roomske famylje. It sterkste
bewiis is ditoangeande lykwols in dokumint dat dat troch John Shakespeare, de
heit fan 'e grutte toanielskriuwer, ûndertekene wie, en dêr't er yn ûnthiet om
yn syn hert roomsk te bliuwen. It waard yn 1757 ûntdutsen mank de dakspjirren
fan John syn hûs oan Henley Street yn Stratford-upon-Avon, en hoewol't it
neitiid weirekke is, kaam der yn 'e tweintichste iuw fan 'e tekst in tige
gelikense kopy oan it ljocht, dêr't út bliek dat it orizjineel hiel wierskynlik
echt wie. Dizze ûntdekking hat ta in hiele nije rige spekulaasjes laat oangeande
de fraach oft William fan syn heite leauwensopfettings ôfwist (wierskynlik wol)
en hoe't dat spoaren yn syn wurk neilitten hat.

Oer William Shakespeare syn seksualiteit is suver neat bekend. Hoewol't er troud
wie en trije bern hie, miene inkele saakkundigen út syn Sonnetten, dy't se as
autobiografysk beskôgje, opmeitsje te kinnen dat er homoseksueel of biseksueel
west hawwe moat. Oaren sjogge dizze gedichten as net autobiografysk, of lêze der
inkeld in tigen freonskip yn, ynstee fan homoseksuële leafde. De 26 sonnetten
oan 'e saneamde Dûnkere Frouwe, in troude frou, wurde ek wol as bewiis oanhelle
foar Shakespeare syn ûnderstelde bûtenechtlike eskapades. It is wichtich om der
op te wizen dat dit allegear teoryen binne dy't net troch objektyf
bewiismateriaal ûnderstipe wurde.



https://fy.wikipedia.org/wiki/Slowakije

Slowakije is in lân yn Midden-Jeropa. De haadstêd is Bratislava en de
minister-presidint is sûnt 2012 Robert Fico. Presidint fan de republyk is sûnt
2014 Andrej Kiska.

Slowakije is fan west nei east likernôch 410 km en fan noard nei súd tusken de
100 en 190 km. De Gerlachovský štít 2.655 m is it heechste punt fan Slowakije en
leit yn it Tatraberchtme.

It lân bestiet foar it grutste part út berchgebieten, dy't allegearre diel
útmeitsje fan de Beskiden en de Karpaten. Allinnich it súdwestlike part en yn it
uterste súdeasten binne leechlizzend gebieten, dy't by de Pannonyske flakte
hearre.

De berchgebieten kinne rûchwei yn twa kloften ferdield wurde; ten noarden fan de
fallei fan de rivieren de Váh en de Hornad, en it gebiet súdlik dêrfan. Yn it
noarden lizze fan west nei east; de Lytse Karpaten (op de grins mei Tsjechje),
(diels) de Lytse Fatra, de Tatra (op de grins mei Poalen), dy't wer
ûnderferdield wurdt yn Westlike, Hege, en de Belianske Tatra. Súdlik fan de
fallei lizze (diels) de Grutte Fatra, Lege Tatra en het Slowaaksk Ertsberchtme.
Yn protte berchgebieten binne ek populêre wintersportgebieten, fral yn de Hege
Tatra. Yn dat berchtme leit ek de heechste berch fan Slowakije; de Gerlachovský
štít (2.655 meter) en de Krivan.

De wichtichste rivieren binne de Donau, de Lytse Donau, de Váh, de Hron en de
Hornad, en ek de boarnerivieren fan de Bodroch yn it súdeasten.

Yn de 6e iuw waard it gebiet bewenne troch de Slaven. Om-ende-by 908 kaam it by
Hongarije en hearde oant 1526 ta de Habsburchske ynfloedsfeer. Yn 1918 foarmen
de Slowaken tegearre mei de Tsjechen Tsjechoslowakije. Yn 'e Twadde Wrâldkriich
waard Slowakije beset troch Nazi-Dútslân. Yn it tiidrek fan de Kâlde Kriich wie
Slowakije gearfoege mei Tsjechje ta Tsjechoslowakije as in satellytsteat fan de
Sowjetuny. Sûnt 1 jannewaris 1993 is Slowakije in selsstannich lân, sûnder
Tsjechje en it Kommunistysk bewâld.

De offisjele taal fan it lân is it Slowaaksk. De oare talen dy't sprutsen wurde
binne it Hongaarsk en it Roeteensk.

Slowakije is sûnt 1993 lid fan de Feriene Naasjes en sûnt 2004 fan de
Noard-Atlantyske Ferdrachsorganisaasje. It lân is 30 juny 1993 lid wurden fan de
Rie fan Jeropa. Sûnt 2004 is Slowakije lid fan de Jeropeeske Uny, en it hat sûnt
1 jannewaris 2009 diel oan de monetêre uny.

BYP per persoan is 20.200 USD (2008). Gearstalling fan BYP per sektor is 2,6%
lânbou, 33,5% yndustry en 63,9% tsjinsten.

Wichtichste havens binne Bratislava en Komarno. De grutste fleanfjilden binne dy
fan Bratislava, Poprad, Sliač en Košice. De maksimum snelheid op de autodyk is
130 km/h.



https://fy.wikipedia.org/wiki/Rome_(st%C3%AAd)

Rome is de haadstêd fan Itaalje en tagelyk haadstêd fan de regio Latium en de
provinsje mei deselde namme Rome. Yn de Aldheid wie Rome ek de haadstêd fan it
Romeinske Ryk. Earder waard der leaud dat Romulus en Remus de stéd stifte hiene.

Troch Rome streame de rivieren de Tiber en de Aniene. De stêd is oarspronklik
boud op sân heuvels: Palatyn, Aventyn, Capitolyn, Quirinaal, Viminaal, Esquilijn
en Caelius.

Yn de 8e iuw f.Kr. kamen der nije delsettings, op de Palatyn, Esquilyn en op de
Caelius. Troch it foarmjen fan in bûnsgenoatskip, Roma Quadrata, tusken de twa
delsettings op de Palatyn waarden dy militêr sterker. Ek kamen der wâlen rûnom
de Palatyn.

De tredde stap fûn plak yn de 6e iuw f.Kr. Doe kamen der noch mear delsettings
op de trije hichten en foelen de Etrusken binnen. Sy oerweldigen Rome dat doe
noch mar út inkele delsettings bestie. Se ferienigen de delsettings op de trije
heuvels ta ien stêd.

Yn de lêste fase, yn de 4e iuw f.Kr., wreide de stêd him út nei de oare fjouwer
heuvels, dêr't gjin delsettings wiene. Trochdat der in muorre om de sân heuvels
boud waard, foarme de stêd in ienheid en groeide yn koarte tiid út ta de
machtichste stêd fan de Aldheid en it Romeinske Ryk.

Mei it ferfal en it ein fan it West-Romeinske Ryk rûn it tal ynwenners fan Rome
bot tebek, mar trochdat de paus yn Rome syn sit hie bleau de stêd belangryk. Ek
in grut gebiet om de stêd hinne waard troch de paus bestjoerd, de saneamde
Tsjerklike Steat.

Earst nei de Italjaanske ienwurding waard Rome wer de haadstêd fan Itaalje. De
wrâldlike ynfloed fan de paus waard beheind ta de dwerchsteat Fatikaanstêd yn
Rome.

Yn 330 hie Rome likernôch 1 miljoen ynwenners. Nei de ein fan it Romeinske Ryk
gong it ynwennertal hurd omleech. It duorre oant om 1936 hinne foar't de stêd
wer mear as 1 miljoen ynwenners hie.

It oantal ynwenners is no ûngefear 2,6 miljoen, mar de stêdekloft hat lykwols 4
miljoen. Dêrtroch binne Rome en Milaan de grutste stêden nei befolkingsoantallen
yn Itaalje

It Italjaansk is de fiertaal yn Rome. Eartiids wie dat it Latyn, útsein it
Fatikaan dêr't men it Latyn as offisjele taal hat.

De lofthaven fan Rome is Fiumicino Airport ek wol Leonardo da Vinci
International Airport neamd en Ciampino International Airport.

De metro fan Rome hat twa lijnen, lijn A en B. De metro docht de wichtichste
toeristeplakken, lykas it Fatikaan en it Kolosseum, oan. It âlde sintrum hat
noch net in metrostasjon. Der binne plannen om dat te feroarjen, want der is út
ein set mei de bou fan lijn C. Lijn B sil fierder útwreide wurde, en der binne
plannen foar in fjirde lijn (D).

Rome hat in wiidweidich busnetwurk, laat troch Trambus SpA. Dêrmei is it
histoaryske sintrum goed te berikken, bygelyks fan it sintraal stasjon Roma
Termini ôf.

Rome hat in Middellânske see klimaat. De siswize Roman ottobrate (ottobrata
kinst oersette as "moaie oktober dei") is ferneamd om har waarme dagen mei in
protte sinne.



https://fy.wikipedia.org/wiki/Pornografy

Pornografy (gauris ferkoarte ta porno) is it eksplisite portrettearjen fan
seksuële ûnderwerpen troch it gebrûk fan in breed skala oan media, lykas tekst,
tekenings, animaasje, byldhoukeunst, fotografy, lûdsopnamen, film, fideo en
fideospultsjes. De term tsjut inkeld op it fêstlizzen fan seksuële dieden, en
net op dy seksuële dieden sels. Pornografy moat net betize wurde mei erotika,
wêrmei't it portrettearjen fan seksualiteit as neistribjen fan keunst bedoeld
wurdt en dat dêrnjonken ek omtinken skinkt oan gefoelens en emoasjes, wylst it
by pornografy poer om 'e fysike dieden draait, mei faak in heech
sensaasjegehalte. Sljochtwei neakenfotografy kin allikemin beskôge wurde as
pornografy, mei't it miskien wol in seksueel doel tsjinnet, mar der gjin
seksuële die as sadanich by fêstlein wurdt.

Pornografy komt foar yn in grut tal ûnderskate foarmen. It wurd "pornografy" is
ôfkomstich út it Gryksk, mar krong pas yn 'e twadde helte fan 'e njoggentjinde
iuw yn 'e measte Westjeropeeske talen troch. It ferskynsel sels bestiet al sûnt
minskewitten, sij it dat it pas yn 'e Fiktoriaanske Tiid syn hjoeddeiske foarm
krige, foar in grut part ek om't it doe foar it earst as sadanich by de wet
ferbean waard. Sûnt de ein fan 'e sechstiger jierren is pornografy yn frijwol
alle Westerske lannen legalisearre, al ferskilt de persize byldfoarming en
maatskiplike reäksje per lân. Hjoed de dei giet der foar miljarden om yn 'e
pornoyndustry, wat dy bedriuwstûke op guon plakken bot ynfloedryk makket.

Yn it foarste plak moat der in ûnderskie makke wurde tusken saneamde "hurde
pornografy" (hard porno) en "sêfte pornografy" (soft porno). By sêfte pornografy
giet it om simulaasjes fan geslachtsmienskip en wurde de froulike geslachtsdelen
wol, mar de manlik net of hast net sjen litten, wylst hurde pornografy ekplisyt
penetratyf geslachtsferkear werjout.

De foarmen yn 'e boppesteande opsomming wurde yn prinsipe allegearre mei libbene
akteurs/aktrises makke, mar trochdat de technyk almar fierder giet, hoecht dat
tsjintwurdich net mear. Animaasje giet hieltyd makliker en it sil nei alle
gedachten net lang mear duorje ear't de earste folslein kompjûter-generearre
pornofilm produsearre wurdt. Sels no al binne tekene en foar in part animearre
pornografyske plaatsjes en bylden, benammentlik fan Japanske makkelei, oeral op
it ynternet te finen. Dizze saneamde hentai is der yn alderhanne soarten,
wêrûnder ek guon dy't yn wurklikheid net mooglik binne, lykas (de typysk
Japanske) tentakelpornografy.

Ta ein beslút binne der dan noch guon yllegale foarmen fan pornografy, as se sa
al neamd wurde kinne. Dat binne bernepornografy (wat net sasear pornografy is as
wol filme of fotografearre ferkrêftings) en bistepornografy. In pear nau hjirmei
besibbe saken binne snuff (opnames fan neispile of echte ferkrêftings folge
troch de moard op it slachtoffer), en crush (wêryn't kreaze froulju lytse
bistkes lykas mûzen, hamsters of ynsekten deatraapje). Dat alles sil hjir
fierders lykwols bûten beskôging litten wurde. Yn dit artikel wurdt mei
"pornografy" bedoeld: pornografysk materiaal útslutend makke troch en mei
tastimmende folwoeksenen of fia media (tekst, animaasje) dêr't alhiel gjin
akteurs oan te pas komme.

It wurd "pornografy" komt fan it Grykske πορνογραφία (pornografia), dat
gearstald is út πόρνη (pornē - "prostituee") of πορνεία (pornea - "prostitúsje")
en γράφειν (grafein - "skriuwe" of "fêstlizze". It is net dúdlik wannear't it
wurd ûntstien is; it wie yn 'e Frânske foarm, pornographie, al yn 'e earste
helte fan 'e njoggentjinde iuw yn gebrûk en kaam yn it Ingelsk yn elts gefal net
foàr 1857 foar.

Ofbyldings fan pornografyske aard binne like âld as de minskheid sels. Der binne
rotstekenings fan dat soarte út 'e Stientiid weromfûn op 'e wannen fan grotten.
De Alde Griken beskilderen harren ierdewurk mei bgl. ôfbyldings fan prostituees
dy't dwaande wiene mei twa klanten tagelyk, of fan soldaten dy't homoseksuële
geslachtsmienskip mei-inoar bedreaune, wylst de Ynjers yn 'e tsiende en alfde
iuw by Khajuraho in timpelkompleks bouden dêr't it optilt fan 'e pornografyske
byldhouwurken.

It konsept fan pornografy sa't dat hjoed de dei bestiet, is lykwols in produkt
fan 'e oerkekene Fiktoriaanske tiid, doe't sokke saken foar it earst by de wet
ferbean waarden, wat fansels in ûndergrûnsk sirkwy opsmiet dêr't pornografyske
lektuer yn rûngie. De earste wet dy't pornografy as sadanich kriminalisearre,
wie de Britske Obscene Publications Act 1857, dy't trouwens fan krêft wie yn
Ingelân, Wales en Ierlân, mar net yn Skotlân. Mar de ferfolging fan pornografy
wie yn Ingelân al in iuw earder begûn. De roman Fanny Hill, út 1748, wurdt
beskôge as de earste Ingelsktalige pornografy en is ien fan 'e meast juridysk
ferfolge en faakst ferbeane boeken fan 'e hiele skiednis. De skriuwer, John
Cleland, waard oanklage foar it "korrumpearjen fan 's kenings ûnderdienen".

De Fiktoriaanske moraal wie trouwens in dûbelenien, want foar manlju fan
kwizekwânsje en/of heech komôf wie it net ferbean en besjoch pornografy; sokken
koene dermei fertroud wurde. By de grutskalige opgravings yn it Italjaanske
Pompeii, yn 'e 1860-er jierren, waarden withoefolle dingen fan pornografyske
aard opdold — in hiele skok foar de Fiktorianen, dy't harsels as de
yntellektuële erfgenamten fan it Romeinske Ryk beskôgen. It losse guod waard
fuortstoppe yn it Geheim Museum, te Napels, dêr't inkeld in selekte groep manlju
it besichtigje koe. Wat net dêrhinne oerbrocht wurde koe, waard ôfset en
bedutsen, sadat froulju, bern en fral de legerein it mar net sjen kinne soene.

De produksje fan pornografyske films begûn frijwol daliks nei de útfining it
medium film yn 1895, ek al wie de produksje, distribúsje en besichtiging derfan
al mei gauwens strang ferbean. Pas yn 1969 kaam dêr feroaring yn, doe't Denemark
as earste lân pornografy legalisearre. Dat hie fan gefolgen dat der in wiere
eksploazje fan Deenske en letter ek Sweedske porno produsearre waard, dy't de
ûndergrûnske sirkwys yn 'e rest fan 'e wrâld oerspielde, en wat de Skandinavyske
lannen de namme jûn hat in losse seksuële moraal te hawwen. Yn Nederlân waard
pornografy pas dekriminalisearre troch de wijziging van artikel 240 van het
Wetboek van Strafrecht en van enige andere bepalingen, út 1985 en yngeand yn
1986, al waarden in protte seksshops doe al inkele jierren gedoogd. Sûnt de ein
fan 'e jierren njoggentich is de produksje en distribúsje fan pornografy
revolúsjonearre troch de opkomst en noch altiten groeiende rol fan it ynternet.

Pornografy hat yn 'e skiednis withoefaak oan sinsuer en wetlike beheinings
ûnderwurpen west op grûn fan syn ynherinte obseniteit. Yn 'e Westerske wrâld
alteast is dêr sûnt de jierren sechstich feroaring yn kommen fanwegen de
ferskowing nei frijere noarmen en wearden dy't it gefolch wiene fan 'e Seksuële
Revolúsje. Likegoed ferskilt sawol de wetlike status as it maatskiplike oansjen
fan pornografy mar frijwat per lân.

Yn 'e measte lannen fan 'e wrâld is teminsten ienige foarm fan pornografy
legaal. Yn guon lannen, mei dêrûnder Nederlân en it grutste part fan 'e rest fan
Jeropa, wurdt sêfte pornografy beskôge as ûnskealikernôch om op tillefyzje
útstjoerd te wurden, sij it jûns nei in beskaat tiidstip. Hurde pornografy is
almeast dreger te besetten en beheind ta ferkeap yn spesjale seksshops (Nederlân
is dêrop in útsûndering, yn 'e mande mei guon oare Jeropeeske lannen).
Berneporno is fansels oeral útsein yn 'e minst ûntwikkele lannen ferbean, mar ek
bistepornografy, wêryn't seksuële omgong tusken minsken en bisten portrettearre
wurdt, is yn hieltyd mear lannen ferbean; net om't it obseen wêze soe, mar fan
it eachpunt fan bistewolwêzen út. Nederlân ken bgl. sûnt 2010 in wet tsjin
bistepornografy. Dêrnjonken binne der soms beheinings oangeande gewelddiedige
porno, wêryn't ferkrêftings yn sêne set wurde.

It is dreech om fêst te stellen hoefolle jild oft der wrâldwiid krekt omgiet yn
'e pornoyndustry. Wat inkeld de Feriene Steaten oangiet, waard der yn in
regearingsstúdzje út 1970 foar allinne hurde pornografy in totale
detailhannelswearde fan likernôch $10 miljoen neamd. Yn 1998 waard der in
ferslach publisearre wêryn't rûze waard dat de Amerikaanske pornoyndustry jiers
allinne fia it ynternet al $750 miljoen oant $1 miljard oan winst makke. In oare
stúdzje, út 2001, skatte de totale winst fan 'e Amerikaanske pornoyndustry
(ynkl. ynternet, fideo, tydskriften en betelkanalen op 'e tillefyzje) tusken de
$2,6 miljard en $3,9 miljard.

Bedragen lykas dy't hjirboppe neamd wurde, meitsje de pornografyske yndustry ta
in bedriuwstûke fan belang. Yn 'e Feriene Steaten is de produksje fan
kommersjele pornografy al sûnt it begjin fan 'e jierren santich fierhinne
konsintrearre yn 'e San Fernandodelling, dy't ûnderdiel útmakket fan Los
Angeles. Akteurs en aktrises wenje der, pornoprodusinten binne dêr fêstige, en
ek oare bedriuwen dy't mei de produksje en/of distribúsje fan pornografy te
krijen hawwe, sitte dêre. Al mei al skept dat in wichtige ekonomyske basis foar
de hiele krite. De ynfloed dy't soks yn politike fermiddens opsmiten hat, is
ûnderwerp fan kontroverse.

Wat Jeropa oanbelanget, wurdt de Hongaarske haadstêd Boedapest op 't heden
beskôge as sintrum fan 'e pornoyndustry.

Op it ynternet besteane wrâldwiid hûnderten miljoenen pornografyske websiden.
Wat de ferdieling dêrfan nei lannen oanbelanget, folget hjir de top tsien (op
grûn fan gegevens út 2006):

De anty-pornografybeweging komt fierhinne, sij it net útslutend, fuort út trije
boarnen: de wet, godstsjinst en it feminisme.

Wat de wet oanbelanget, draait it derom dat pornografy gauris as moreel
oanstjitjaand ûnderfûn wurdt. Hoewol't soks fansels stuolket op it persoanlike
oardiel fan in elk en dêrnjonken te krijen hat mei hoe't en wêr't it oangeande
materiaal presintearre wurdt, sille de measte minsken it deroer iens wêze dat
alteast beskate foarmen fan pornografy yn beskate fermiddens as obseen
bestimpele wurde kinne. De fraach is dan: hoe giet men dêrmei om? Yn it ferline
waard in algehiel ferbod faak as de oplossing sjoen, mar noarmen en wearden
binne sûnt ferskood, sadat soks hjoed de dei yn Jeropa oer it algemien net mear
as in opsje beskôge wurdt. De wetjouwer kiest almeast foar in tuskenoplossing,
troch pornografy minder maklik berikber te meitsjen, benammen foar bern en
jongerein ûnder in beskate âldens. Yn 'e islamityske wrâld en in protte
Afrikaanske lannen leaut men lykwols noch wol yn in ferbod, en ek guon segminten
fan 'e maatskippij yn 'e Feriene Steaten soene pornografy graach noch folslein
ferbiede.

Dat bringt ús dan mei-iens op it mêd fan 'e godstsjinst, want de neamde
Amerikaanske maatskiplike groepen binne foar it meastepart religieuze. Benammen
de trije grutte monoteïstyske godstsjinsten fan it joadendom, it kristendom en
de islaam steane, as de lear derfan letterlik opfet wurdt, frij ûnfersoenlik
foar seksuële promiskuïteit oer; yn easterske religyen as it boedisme spilet dat
folle minder. Op grûn fan harren godstsjinst leaut bgl. in grut part fan 'e
kristenen dat pornografy ferkeard is en dus dat it ferbean wurde moatte soe. Mar
termen as "goed" en "ferkeard" hawwe yn 'e wetlike sin gjin betsjutting: in ding
is foar de wet inkeld tastien of ferbean. En troch de sekularisaasje fan 'e
maatskippij foarmje sokke kristlike groepen hjoed de dei gjin mearderheid mear,
sadat se de wet net nei eigen goedtinken oanpasse kinne. (Sels yn 'e Feriene
Steaten net, dêr't dit folle mear spilet as yn Jeropa, en dêr't ditoangeande in
oanhâldende striid geande is tusken kristlike lobbygroepen en in koälysje foar
frijheid fan mieningsutering.)

Ta ein beslút binne der in protte feministen dy't pornografy ynherint
fernederjend foar froulju fine. Sy hâlde út dat de pornoyndustry bydraacht oan
geweld tsjin froulju, yn it foarste plak troch de produksje fan pornografy, dy't
neffens harren fysike, psychologyske en ekonomyske twang opleit oan 'e froulju
dy't deroan meidogge, en fierders troch de konsumpsje derfan, dy't neffens
harren it dominearjen, fernederjen en twingen fan froulju ferhearliket en
erotisearret en seksuële en kulturele hâldings befêstiget dy't liede ta
ferkrêfting en ûnwinske yntimiteiten. Se sizze fierders dat pornografy in slim
ferfoarme byld fan seksuële relaasjes sketst en myten oangeande seks en froulju
stimulearret: dat it froulju sjen lit dy't altiten ree binne om seksuële omgong
mei ien of sels mear as ien man te hawwen, en har deljouwe ûnder de betingsten
dy't steld wurde troch de man.

De foarstanners fan pornografy beroppe har almeast op it rjocht fan frijheid fan
mieningsutering, en yn it ferlingde dêrfan op demokrasy. Lju as de Amerikaanske
pornografyprodusint Larry Flynt en de Britske skriuwer Salman Rushdie beweare
dat pornografy in krúsjaal ûnderdiel fan frijheid is, en sels dat it nivo fan
frijheid en beskaving fan in maatskippij beoardiele wurde kin oan 'e hân fan 'e
willigens derfan om pornografy te akseptearjen.



https://fy.wikipedia.org/wiki/Planten

De planten (Latynske namme: Plantae) foarmje yn 'e taksonomyske yndieling fan
libbene organismen in ryk, dat yn 'e mande mei de riken fan 'e bisten
(Animalia), skimmels (Fungi), protisten (Protista) en guon lytsere groepen
organismen it domein of bopperyk fan 'e eukaryoaten (Eukaryota) foarmet. (De
eukaryoaten steane dan wer op ien hichte mei de baktearjes (Bacteria) en de
oerbaktearjes (Archaea).) De biologyske stúdzje nei planten hjit plantkunde of
botany.

Planten binne rjusellige organismen dy't har ûnderskiede fan oare libbene
organismen trochdat se selwanden hawwe dy't opboud binne út selluloaze, en
trochdat se foar it meastepart (de fleisitende planten bûten beskôging litten)
homotroof binne en dus har enerzjy streekrjocht út sinneljocht helje troch
fotosynteze. Dat proses fynt plak yn 'e gloroplasten of blêdgrienkerlen dy't har
har griene kleur besoargje. Beskate soarten brûke foar har eigen
enerzjyfoarsjenning net fotosynteze mar gemosynteze. Oare ferskillen mei (guon)
oare organismen binne dat planten har hiele libben trochgroeie en dat se har
sawol geslachtlik as ûngeslachtlik fuortplantsje kinne. Planten hawwe trije
basisûnderdielen: woartels, in stâle en blêden.

Ta de planten wurde ferskate grutte groepen rekkene, wêrûnder de moassen of
blêdmoassen, de levermoassen, de haumoassen, de wolvepoaten en ruskfearren, de
fearplanten, de konifearen, de blomplanten en de griene algen (grienwieren en
krânswieren). De koarstmoassen hearre lykwols net ta de planten, mei't dat
gearwurkingsfoarmen binne fan skimmels mei blauwieren of grienwieren, en dy
sadwaande ta it ryk fan 'e skimmels rekkene wurde.

Readwieren, brúnwieren en blauwieren binne likemin planten. Blauwieren wurde
yndield by de baktearjes, wylst brúnwieren by de gromalveolaten (Chromalveolata)
hearre, dy't yn 'e hjoeddeiske taksonomy as in lyts eukaryoatysk rykje op
harsels beskôge wurde. Readwieren en guon oare lytse groepkes soene neffens
moderne ynsichten mooglik op deselde hichte as de planten stean kinne yn in
supergroep dy't fan oerplanten (Archaeplastida of Primoplantae) hjit.
Dêrfandinne dat de planten tsjintwurdich yn wittenskiplike fermiddens ek wol
griene planten (Viridiplantae) neamd wurde, om se dúdliker te ûnderskieden fan
'e oare groepen oerplanten.

Hoewol't sekuere sifers dreech fêst te stellen binne, waard der yn 2010 rûsd dat
der tusken de 300.000 en 315.000 ferskillende plantesoarten op 'e wrâld binne.
De grutte mearderheid dêrfan, rûchwei 260.000 oant 290.000, bestiet út
siedplanten. Planten foarmje in krúsjaal en ûnmisber diel fan 'e wrâldekology,
mei't se it grutste part fan 'e beskikbere soerstof produsearje en iten foar
alle heterotrofe organismen foarmje (dy't har enerzjy út 'e konsumpsje fan oare
organismen helje). Sels de útslutende karnivoaren ûnder de bisten binne dochs
noch yndirekt fan planten ôfhinklik om't harren proaidieren (of de proaidieren
fan 'e proaidieren, ensfh.) derfan libje. Planten dy't nôt, fruchten, grienten
en oare ytbere dielen produsearje, wurde al milennia lang troch de minske
domestisearre. Oare planten wurde brûkt om te pronk te setten (sierplanten), en
oant frij resint tsjinnen se as de boarne fan hast alle medisinen.



https://fy.wikipedia.org/wiki/Penis

De penis, pyl, pimel, fallus of it lid (of mei minder fatsoenlike nammen de lul
of pik) is it primêre geslachtsorgaan fan it manlik geslacht, dat troch manlike
en hermafrodityske organismen brûkt wurdt om by de pearing seksueel ûntfanklike
partners (yn 'e regel froulike, resp. oare hermafrodityske organismen) mei te
ynseminearjen. Sokke organen komme by in grut ferskaat oan bistesoarten foar,
sawol by wringedieren as wringeleazen, mar oan 'e oare kant binne de mantsjes
fan lang net eltse bistesoarte mei in penis tarist, en by de soarten dêr't dat
wol it gefal is, giet it lang net altyd om itselde orgaan. De penis fan
sûchdieren is bgl. evolúsjonêr sjoen hiel wat oars as de penis fan ynsekten, ek
al ferfolje se rûchwei deselde funksje.

De penis by de man is homolooch oan 'e klitoris by de frou, wat sizze wol dat dy
beide organen út deselde embryonale struktuer ûntsteane. Guon bern komme te
wrâld sûnder dúdlike manlike of froulike geslachtsorganen; yn sa'n gefal sprekt
men fan ynterseksualiteit. Oaren hawwe beiderlei genitaliën, in ferskynsel dat
androgyny hjit.

It wurd 'penis' soe fan in argaysk Latynsk wurd foar 'sturt' komme. Mooglik dat
dat wer weromgie op it Grykske πεος, peos, dat 'penis' betsjut. It wurd 'fallus'
komt fia it Latynske phallus fan it Grykske φαλλος, fallos, in term dêr't
oarspronklik inkeld in byldhoude penis mei omskreaun waard.

De minsklike penis is yn sloppe tastân in ôfhingjend silinderfoarmich bonkeleas
lichemsdiel oan 'e foarside fan it ûnderlichem, tusken de skonken yn. De penis
bestiet út trije swellichems: twa oan wjerskanten fan 'e boppeside, de saneamde
corpora cavernosa (inkeltal: corpus cavernosum), en ien oan 'e ûnderside, it
corpus spongiosum. Dit lêste swellichem is grutter as de earste beide en
boppedat kegelfoarmich. Oan 'e útein fan 'e penis foarmet it corpus spongiosum
de tige gefoelige nút (glans penis). Tusken de nút en it haaddiel fan 'e penis
yn befynt him in skreef, it collum glandis. Oan 'e basis fan 'e nút sitte
klierkes dy't talch produsearje, de glandulae praeputiales.

De nút wurdt fan natuere beskerme troch de foarhûd (preputium), in losse hûdflap
dy't tebekskood of -lutsen wurde kin om 'e nút frij te lizzen. Nút en foarhûd
wurde mei-inoar ferbûn troch in smel bantsje hûd oan 'e ûnderside fan 'e nút,
dat it toomke of frenulum neamd wurdt. Yn 'e mande mei de nútrâne is it toomke
meastal ien fan 'e gefoelichste plakken fan 'e penis. Soms is de foarhûd te nau
om oer de nút hinne weromlutsen te wurden, wat it bedriuwen fan pinefrij
geslachtsferkear frijwol ûnmooglik makket. Yn sa'n gefal is der in operative
ferwidering fan 'e foarhûd nedich, dy't in besnijenis of sirkumsyzje neamd
wurdt. Behalven om medyske redens wurdt dat fral ek dien om kulturele redens (by
in protte folken út Afrika en ek wol yn 'e Feriene Steaten) of om religieuze
redens (benammen troch joaden en moslims). As der gjin medyske reden bestiet om
'e foarhûd te ferwiderjen, kin soks beskôge wurde as in foarm fan genitale
skeining.

De corpora cavernosa sitte oan 'e basis fan 'e penis (crura) fêst oan 'e ramus
inferior, oftewol de ûnderkant fan 'e skambonke (os pubis), en oan 'e sitbonke
(os ischii). De beide corpora cavernosa komme gear op 'e hichte fan 'e ûnderrâne
fan 'e skambonke. Elts fan 'e trije swellichems fan 'e minsklike penis is
bedutsen troch in 2 oant 4 mm tsjûk laachje bynweefsel, de tunica albuginea,
dy't om it corpus spongiosum hinne folle tinner is as by de corpora cavernosa.
Dizze tunica albuginea bestiet sels wer út twa lagen; de bûtenste laach bestiet
benammentlik ús elastyske fezels en de binnenste út kollageen.

De urinebuis rint fan 'e basis fan 'e penis ôf troch de midden fan it corpus
spongiosum nei nút ta, dêr't er útkomt yn 'e top. (Behalven by de ôfwiking
hypospady, wêrby't de urinebuis oan 'e ûnderkant fan 'e penis útmûnet.) De
urinebuis tsjinnet as trochgong foar sawol urine as sperma. De basis fan
alletrije swellichems wurdt beklaaid troch de spieren musculus bulbospongiosum
en de musculi ischiocavernosi. Dat binne dwersstrekige spieren dy't sawol
refleksmjittich as bewust oanspand wurde kinne en in rol spylje by it pisjen, it
krijen en behâlden fan in ereksje en de ejakulaasje.

Ien fan 'e wichtichste en sûnder mis de meast aldendeiske funksje fan 'e penis
is om dermei te pisjen en sa ôffalstoffen út it lichem ôf te fieren yn 'e
floeibere foarm dy't oantsjut wurdt as urine. As de blaas in beskate
hoemannichte urine befettet, kriget men oandriuw ta urinearjen, in gefoel dat
ferlichte wurdt troch it útpisjen fan 'e urine fia de urinebuis dy't troch de
penis rint.

De oare wichtige funksje fan 'e penis is by it bedriuwen fan geslachtsmienskip,
dat evolúsjonêr sjoen inkeld fuortplanting ta doel hat, mar dat troch de minske
ek fral dien wurdt as foarm fan rekreaasje. Dêrby wurdt de penis stiif troch in
ferhege bloedtafier nei de swellichems, sadat er ynbrocht wurde kin yn it
froulike geslachtsdiel, de fagina. De ferstive tastân fan 'e penis wurdt in
ereksje neamd. As de penis troch de iene of oare skansearring net (mear) stiif
wurde kin (in krupsje dy't ympotinsje neamd wurdt), is fuortplanting op
natuerlike wize net mooglik. Om ympotinsje tsjin te gean kin soms in helpmiddel,
lykas in cockring, brûkt wurde, of oars kin faak in farmaseutysk middel lykas
Viagra fertuten dwaan. Behalven by geslachtsferkear is de ereksje ek fan belang
by masturbaasje dy't liedt ta selsbefrediging, al is it mooglik om op dat mêd it
doel te berikken ek as der gjin ereksje mooglik is.

De nút, de gefoelige útein fan 'e penis, spilet in wichtige rol by it opwekjen
fan it orgasme, dat op syn beurt wer de ejakulaasje op gong bringt, wêrby't
troch refleksmjittige spiergearlûkings sperma (sied) nei bûten ta pompt wurdt.
Sa'n siedútstoarting fynt plak fia de urinebuis. Om foar te kommen dat der by in
ejakulaasje behalven sperma ek urine útstaat wurdt, set de prostaat flak foar in
siedútstoarting op, sadat de urinewegen tichtknypt wurde.

Yn ferliking mei oare primaten hat de minske de grutste penis, sawol yn
ferhâlding ta syn lichemsgrutte as wat absolute lingte oangiet. Neffens in
Amerikaansk wittenskiplik ûndersyk út 2013 ûnder 1.661 proefpersoanen wie de
lingte fan 'e manlike penis yn ereksje trochinoar 14,2 sm. By datselde ûndersyk
wie de lytste ereksje 4 sm en de grutste 26 sm lang. Op grûn fan in oar
ûndersyk, út 2014, waard fêststeld dat 2 op 'e 100 manlju in penis hawwe dy't yn
ereksje lytser is as 10 sm, en dat ek 2 op 'e 100 manlju in penis hawwe dy't yn
ereksje grutter is as 16,5 sm. Teffens waard der yn beide boppeneamde ûndersiken
fêststeld dat der mar kwealk in ferbân is tusken de grutte fan 'e penis en de
etnisiteit of it rasiaal komôf fan 'e man, en dat dus it wiidfersprate leauwe
dat swarte manlju grutte penissen hawwe, in fabeltsje is.

De ôfmjittings fan 'e penis binne in boarne fan alderlei ûnwinske reklame
wêryn't penisferlinging oanpriizge wurdt. Dat moat dan berikt wurde troch it
gebrûk fan apparaten dy't de penis net wier ferlingje, mar inkeld de ereksje
stimulearje, sadat de penis tydlik wat grutter liket. Sokke reklame-uterings
spylje handich yn op mooglike gefoelens fan minderweardichheid dy't manlju
ûnderfine kinne as se miene dat harren geslachtsdiel yn ferliking mei oare
manlju te lyts is. Yn 'e psychology wurde sokke gefoelens en fral ek de aksjes
dy't dêrút fuortkomme beneamt as kompensaasje of oerkompensaasje: manlju dy't
miene dat harren penis te lyts is, besykje op oare mêden harren grutheid te
bewizen, bgl. mei grutte auto's, huzen, stânbylden, wapens, ensfh. Sokke dingen
wurde yn dit ramt fallussymboalen neamd. By manlju dy't wier in lytse penis
hawwe (minder as 5-10 sm yn ereksje), wurdt soms in penisfergruttingsoperaasje
útfierd. De penis rint nammentlik noch 1 oant 3 sm yn it lichem troch, en dy
lingte wurdt dan nei bûten ta helle. Echt spektakulêr is it ferskil net, mar
guon manlju kinne der (psychologysk) baat by hawwe.

Guon manlju litte yn harren penis by wize fan lichemsfersiering of om it
seksueel geniet te fergrutsjen piercings oanbringe. Genitale piercings troch de
penis komme foar yn 'e folgjende foarmen:

De penis ferskilt bot fan bist ta bist. Guon bisten, lykas hûnen, hawwe in
saneamde penisbonke (os penis). By sokke bisten is de ereksje net inkeld it
gefolch fan in ferhege bloedtafier nei de penis, mar ek fan it nei bûten ta
skowen fan 'e penisbonke. By hynders en hûnen sit de penis weromlutsen yn in
húl; as rikels en hynsten in ereksje krije, skoot it grutste part fan 'e penis
nei bûten ta. Fierders hawwe ferskate bistesoarten in evoúsjonêr meganisme
ûntwikkele om te bewissigjen dat de fuortplanting plakfynt mei it sperma fan it
oangeande yndividu. Dêrta wurdt dan faak de fagina fan it wyfke tydlik
ôfsletten, sadat it sperma net fuortrinne kin. Hynsten hawwe bgl. in grutte nút
om't dy't by de ejakulaasje fêst komme moat te sitten yn 'e skurtesluting
(baarmoedermond) fan 'e merje. By hûneftigen set by de ejakulaasje de bulbus
glandis op, it diel fan 'e penis dat it tichtst by de romp sit, mei as gefolch
dat de penis fan 'e rikel tydlik yn 'e skie fan 'e teef fêst komt te sitten.

Ek de foarm fan 'e penis rint sterk útinoar. Sa hawwe bargen in spiraalfoarmige
penis, wêrmei't de bear himsels 'fêstskroevet' yn 'e skie fan 'e sûch. Ynsekten
hawwe penissen mei tige yngewikkelde struktueren, sadat dy inkeld 'passe' op 'e
geslachtsorganen fan wyfkes fan deselde soarte. De measte bûdeldieren, útsein de
beide grutste soarten kangoeroes, hawwe in spjalte penis mei twa úteinen. De
eameldersychel, ien fan 'e snabeldieren, hat in penis mei fjouwer koppen,
wêrfan't lykwols mar twa brûkt wurde by it pearjen; de oare beide wurkje net en
lykje rudimintêr te wêzen. Ek de lingte fan 'e penis yn ferhâlding ta de
lichemsgrutte ferskilt bot. Folwoeksen gorilla's, bygelyks, hawwe
nettsjinsteande in mânskere lichemsgrutte as de minske in penis dy't yn ereksje
mar sa'n 4 sm mjit. In oare primaat, de sjimpansee, hat in penis dy't yn ereksje
8 sm lang is. Op it mêd fan 'e sûchdieren hat de boskpipermûs de lytste penis
(rekkene neffens absolute lingte), fan mar 5 mm; de grutste penis is nei alle
gedachten dy fan 'e blauwe finfisk (it grutste sûchdier fan 'e wrâld), dy't
lykwols noch nea persiis opmetten is.

By de measte fûgelsoarten hawwe de mantsjes gjin penis, mar in kloäka, krekt as
de wyfkes. Utsûnderings op dy regel binne de tuskenklasse fan 'e âldkakigen
(Palaeognathae), dêr't û.m. de kasuarissen en emoes, kiwys, reä's en
strúsfûgeleftigen ta hearre, en de skiften fan 'e flamingo-eftigen
(Phoenicopteriformes) en de goeseftigen (Anseriformes), wêrûnder de einen,
guozzen en swannen. Undersyk hat útwiisd dat hoannen by harren ûntwikkeling wol
penisgroei fertoane, mar dat dat tsjinkeard wurdt troch in proteïne dat seldea
befoarderet. Mooglik jildt soks ek foar oare penisleaze fûgels. By fûgels dy't
àl in penis hawwe, is dy fan in hiel oare struktuer as by sûchdieren, mei't it
by fûgels om in útwreding fan 'e wand fan 'e kloäka giet, en in ereksje ûntstiet
troch tafier fan lymfe ynstee fan bloed. De Argentynske marein hat de langste
penis yn ferhâlding ta syn lichemsgrutte fan 'e alle wringedieren, nammentlik
trochinoar 20 sm, oftewol de helte fan 'e lichemslingte. De grutste
dokumintearre penis by dizze soarte wie trouwens 42 sm lang.

Mantsjes fan it skift fan 'e skobhûdigen (Squamata) fan 'e reptilen, dat de
slangen, hagedissen en wjirmhagedissen omfiemet, hawwe twa byinoarhearrende
organen dy't hemipenes neamd wurde. By de fisken binne de organen gonopodium,
andropodium en falva ûntwikkele út adaptearre finnen. De grutste penis yn
ferhâlding ta lichemsgrutte fan alle bisten, sawol wringedieren as wringeleazen,
is dy fan 'e rankpoatkreeften, dy't ien hawwe dy't wol fjirtich kear sa lang
wurde kin as harren lichem. Dat is in adaptaasje wêrmei't se sûnder fan har plak
te kommen it tichtstbywêzende wyfke berikke kinne.



https://fy.wikipedia.org/wiki/Nepal

Nepal is in lân yn it Súd-Aazje. De haadstêd is Katmandû. Nepal wie it grutste
part fan syn bestean in monargy. De lêste kening wie sûnt 2001 Gyanendra; nei
syn ôftwongen abduksje waard Nepal op 28 maaie 2008 in federale republyk. De
earste presidint, Ram Baran Yadav, waard op 23 july 2008 beëdige.

Nepal bestiet út in smelle stripe lân dy't him útstrekt oer in lingte fan 853 km
mei in breedte fan 160 km yn it súdlike diel fan de Himalaya. In grut part fan
it lân is tige bercheftich. Fan de tsien heechste bergen yn de wrâld lizze der
acht yn Nepal, dêrûnder de alderheechste, de Mount Everest (8850 meter), oan de
grins mei Sina.

Yn it suden, by de grins mei Yndia, leit it flakke Teray-gebiet, dat folge wurdt
troch de Siwalik-ketten en de brede sône fan it foarberchtme fan de Himalaya. It
grûngebiet hâldt yn it noarden op by de kam fan de Himalaya. Om-ende-by 20% fan
de oerflakte is te brûken foar de lânbou. It ekonomyske en sosjale kerngebiet is
de delling fan Katmandû yn it foarberchtme.

Inkele oare hege bergen en rêgen yn Nepal binne de Daulagiry, Kanggenjunga,
Lotse en Annapurna.

Troch de grutte hichteferskillen beskikt it lân oer ûnderskate klimaatgebieten,
fan in heechberchtme klimaat yn de Himalaya oant in subtropysk klimaat bylâns de
grins mei Yndia. Yn it easten fan Nepal falt mear rein as yn it westen.

Nepal bestie eartiids út lytse foarstendommen en stammen. Ta de âldste dynastyen
hearden de Gupta. Yn 1324 waard Nepal ferovere troch Harisimhadeva, kening fan
Simraun. Under hearskippij fan de Gurkas waard Nepal yn 1756 feriene. Begjin 19e
iuw waard Grut Brittanje it lân mei de measte kwizekwânsje op de Nepaleeske
polityk. By ferdrach yn 1816 stie Nepal in part fan har gebiet ôf oan de
Ingelsken.

Yn 1846 makke Jung Bahadur, in lid fan fan de Rana-famylje him master fan de
macht. Yn 1951 hat de driging fan in boargerkriich en bemiddeling fan Yndia laat
ta in ein fan de absolute macht troch de Rana's. Under kening Mahendra krige
Nepal syn earste grûnwet. Sûnt 1990 binne politike partijen talitten en kinne
fertsjintwurdigers dêrfan om de fiif jier keazen wurde.



https://fy.wikipedia.org/wiki/Moldaavje

Moldaavje is in lân yn East-Jeropa. De haadstêd is Chisinau en de presidint fan
de republyk is sûnt 2001 Vladimir Voronin. It lân is yn 1991 ûnôfhinklik wurden
fan de Sowjetuny en wurdt as it earmste lân yn Jeropa sjoen.

Moldaavje hat in oerflak fan 33.843 km². Yn it noarden, easten en suden wurdt
Moldaavje begrinze troch de Oekraïne, en is 940 km lang. De grins mei Roemeenje
yn it westen is 450 km lang. It leechste punt is 2 m en leit by de langste
rivier fan it lân, de Dnjestr. It heechste punt is de Dealul Balanesti 430 m. De
temperatuer yn de winter is matich, mei waarme simmers.

Moldaavje hearde yn it ynterbellum by Roemeenje, en nei de Twadde Wrâldkriich by
de Sowjetuny. Nettsjinsteande de ûnôfhinkelikens fan Moldaavje yn 1991, bleauwen
Russyske troepen yn Moldaavje oan de eastkant fan de Djnestr om de Slavyske
mearderheid te stypjen. De Slavyske minderheid, foar it grutste part Oekraïners
en Russen, ha dêr yn 1990 harren eigen republyk Trânsnystrje útroppen mar is
noch troch gjin oare steat erkend. As ien fan de earmste Jeropeeske lannen keas
Moldaavje as earste froegere Sowjet steat in kommunistyske presidint.

It tal ynwenners wurdt yn 2009 op 4.320.748 rûsd. De etnyske gearstalling yn
2004 wie as folget: 78,2% Molovaren/Roemenen, 8,4% Oekraïners, 5,8% Russen, 4,4%
Gagauz, 1,9% Bulgaarsk en 1,3% hie in oare etnyske komôf. Wat de religy oangiet
is de mearderheid Eastersk-ortodoksk (98%), 1,5% Joadsk en 0,5% hie in oar
leauwen. Offisjele taal is it Moldavysk (suver itselde as Roemeensk), dêrneist
praat in minderheid Russysk of Gagauz (in Turksk dialekt).

BYP per persoan is $2.300 (2007). Gearstalling fan BYP per sektor is 17,8%
lânbou, 21,7% yndustry en 60,5% tsjinsten.



https://fy.wikipedia.org/wiki/Moanne_(himellichem)

In moanne is in astronomyske satellyt fan in planeet. Yn it bysûnder is de
Moanne de satellyt fan de Ierde.

De moanne fan de Ierde wurdt gewoanwei "de Moanne" neamd, faak skreaun mei in
haadletter om oan te jaan dat it in namme is. Om it ferskil mei moannen yn it
miene te fergrutten wurdt ek wol de Latynske namme brûkt: Luna.

De Moanne had in diameter fan 3.475,6 km. Yn ús sinnestelsel is dat grut, mar
der binne in pear moannen dy't noch grutter binne. It ferhâld ta de planeet, de
Ierde, dêr't de Moanne omhinne draait, is noch bysûnderder. De diameter fan de
Moanne is likernôch in fearn fan dy fan de Ierde. Allinnich Garon is, yn ferhâld
ta Pluto, noch grutter. De diameter fan Garon is de helte fan dy fan Pluto.

De massa fan de Moanne dy't it wetter nei him ta lûkt jout it tij. De ôfstannen
en diameters fan de Ierde, de Moanne en de Sinne binne sa dat as se op in rige
stean, der in sinnefertsjustering of in moannefertsjustering komme kin. As se
net op in rige stean is sjoen fan de Ierde in part fan de moanne ferljochte. Dit
hjitte de skynfoarmen fan de moanne.

De minsken hawwe lang besocht op de Moanne te kommen. Der binne ek in protte
ferhalen oer skreaun. Al om it jier 160 hinne skreau Lusianus fan Samosata Vera
Historia, oer in seeskip dat troch in stoarm yn de loft blazen wurdt en op de
moanne bedarret. It ferneamdste ferhaal is faaks Reis nei de Moanne fan Jules
Verne.

Op 14 septimber 1959 berikke de Luna 2 út de Sowjetuny as earste de Moanne,
troch der tsjin te pletter te slaan. In pear jier letter wie it de Luna 9 dy't
op 3 febrewaris 1966 om 18.44.52 (UTC), as earste romteskip op de Moanne lâne.
It duorre oant 20 july 1969 eart NASA der as earste, en oant no ta as ienige, yn
slagge minsken op de moanne lânje te litten. Op 21 july 1969 sette Neil
Armstrong as earste minsk foet op de Moanne, mei de wurden: That's one small
step for man, one giant leap for mankind ("Dat is in lytse stap foar in minske,
(mar) in geweldige ljep foar de minsk.") Yn totaal hawwe tolve minske op de
Moanne west. De lêste misje wie de Apollo 17, dy't op 11 desimber 1972 de moanne
berikte.



https://fy.wikipedia.org/wiki/Jaylene_Rio

Jaylene Rio, echte namme: Andrea Bravo (Los Angeles, 16 april 1975), is in
Amerikaansk neakenmodel, pornografysk aktrise en prostituee fan Meksikaansk
etnysk komôf, dy't benammen bekend stiet om har natuerlike grutte boarsten. Hja
hat yn it ferline ek wol wurke ûnder de artystenammen Daylene Rio en Santi.

Jaylene Rio waard yn 1975 berne yn Los Angeles, yn 'e steat Kalifornje, dêr't se
ek opgroeid is. Yn 2008, doe't se 33 jier wie, spile se foar it earst yn in
pornografyske film, wêrby't se daliks opfoel fanwegen har natuerlike grutte
boarsten. Neffens har offisjele opjefte is Rio 1.60 m, mei in gewicht fan 57 kg
en kupmaat 36EEE of 37F, ôfhinklik fan 'e beha. Hoewol't har boarsten "puer
natuer" binne, hat hja al ymplantaten yn har stuten ynbringe litten.

Neffens de Internet Adult Film Database (IAFD) hat Rio sûnt har debút, yn 2008,
yn likernôch 45 pornofilms spile, û.m. foar sokke foaroansteande labels as
Digital Sin, Hustler Video, Evil Angel, Devil's Film en New Sensations. Ek hat
se in protte wurke foar pornosites op it ynternet, lykas BangBros en Brazzers.
Dêrnjonken posearre hja ek as neakenmodel foar ferskate neakenblêden fan it
grutte-boarstesjenre, wêrûnder Score, wêrfoar't hja ek yn in stikmannich fideo's
ferskynde. Njonken har aktear- en modellewurk is Rio ek beskikber as eskort.



https://fy.wikipedia.org/wiki/Gregoriaanske_kalinder

De Gregoriaanske kalinder is de kalinder dy't op it stuit brûkt wurdt yn de
westerske wrâld.

De Gregoriaanske kalinder is in oanpassing fan de Juliaanske kalinder, om't dy
oer de rin fan in milennium sa'n 7,8 dagen te lang duorre. De ferbettering fan
paus Gregorius XIII, op rie fan Lilio en oaren, wie dat in iuw-jier gjin
skrikkeljier is, útsein as it dield wurde kin troch 400. Dit is noch net
perfekt, en men hat dan ek alris útsteld om elts jier dat troch 4000 dield wurde
kin ek gjin skrikkeljier te meitsjen, mar eins is it sa dat men der net wis fan
is dat oer sa'n lange tiid it sinnejier altyd likelang bliuwe sil.

De Gregoriaanske kalinder is 24 febrewaris 1582, mei de bul Inter gravissimas,
troch Gregorius XIII ynsteld. Dat woe net sizze dat dizze tiidrekkening ek oeral
daalks ynfierd waard. Ien fan de problemen wie dat by it ynfieren ek de ôfwiking
oant dan ta wer goedmakke wurde moast. Mar by de oanpassings hat wis ek it
ferskil tusken Katoliken en de Protestanten meispile. Sa wurdt yn it beslút fan
de Steaten fan Fryslân ek net sprutsen fan it ynfieren fan de "Gregoriaanske
kalinder", mar fan it ynfieren fan de "ferbettere Juliaanske kalinder".

De measte katolike lannen hawwe de kalinder daalk ynfierd, wêrby op tongersdei 4
oktober 1582 freed 15 oktober 1582 folge. Mar oare lannen hawwe langer wachte
om't se eins net oan dy nuvere oergong yn de kalinder woenen. De súdlike en
westlike Nederlannen wienen der fluch by; in part die it al yn 1582, en de rest,
lykas West-Fryslân, gong fan 1 jannewaris 1583 nei 12 jannewaris 1583. Mar de
noard-eastlike, wêrûnder Fryslân, binne pas fan 31 desimber 1700 op 12
jannewaris 1701 oergongen, útsein de Grinzer Ommelannen dy't pas yn 1711
oergongen binne. Dizze oergong fan alve dagen hat de oarsaak west fan it
ûntstean fan dagen as Alde Maaie en Ald Alderheljen.

Mar yn de Sowjetuny hat de oergong noch yngripender west. De Sovjetuny gong yn
1918 oer, koart nei de Russyske revolúsje. Doe wie it ferskil fansels noch
grutter wurden. Nei 31 jannewaris 1918 kaam dêrom 14 febrewaris, sa't 13 dagen
ynhelle wienen. Om't de revolúsje op 25 oktober 1917 wie, skode de jierdei
dêrfan ek troch. Sa komt it dat de Oktober-revolúsje yn novimber fierd waard.

It lêste lân dat de Gregoriaanske kalinder ynfierde wie Grikelân, yn 1924. Mar
yn in part fan de Otterdokse tsjerken wurdt foar de tsjerke-kalinder hieltyd
noch mei de Juliaanske kalinder rekkene.



https://fy.wikipedia.org/wiki/Bella_Bellz

Bella Bellz, echte namme ûnbekend (Atlanta (Georgia), 28 maart 1985, is in
Amerikaansk neakenmodel, stripper en pornografysk aktrise fan mingd
Italjaansk-Yndiaansk etnysk komôf, dy't inkeld ek wol gebrûk makke hat fan 'e
artystenamme Bella Bends.

Bella Bellz waard yn 1985 berne yn Atlanta, yn 'e Súdlike Amerikaanske steat
Georgia. Hja is fan mingd Italjaansk en Sjeroky-komôf. Se wurke as neakenmodel
en as stripper foar't se yn 2014, doe't se 29 jier wie, har debút makke yn in
pornografyske film.

Neffens de Internet Adult Film Database (IAFD) hat Bellz sûnt yn in sechstjintal
pornofilms spile, benammen foar de foaroansteande labels Evil Angel en Jules
Jordan Video. Fierders hat se ek in protte yn 't spier west foar ferskate
pornosites op it ynternet, fral foar BangBros en Brazzers. Njonken har
aktearkarriêre is se ek noch altyd wurksum as stripper, wêrby't se no as feature
dancer by de stripklubs yn 'e hiele Feriene Steaten lâns reizget.

Neffens har offisjele opjefte is Bella Bellz 1.72 m lang, mei in gewicht fan
59 kg. Hja hat de beskieden kupmaat 34B, wêrfoar't se lykwols in
boarstfergruttingsoperaasje ûndergien hat. Teffens hat se ymplantaten yn har
stuten ynbringe litten, sadat se no in opfallend grutte barte hat. Bellz hat
fierders in piercing troch har nâle en in ûnbidich grutte tatoeaazje fan in
draak dy't oer har rêch, har stuten en har lofterearm hinne slingeret.



https://fy.wikipedia.org/wiki/Amsterdam

Dizze side giet oer de stêd Amsterdam, haadstêd fan Nederlân. Sjoch Amsterdam
(betsjuttings) foar oare betsjuttings fan "Amsterdam".

Amsterdam is yn Nederlân de stêd mei it grutste oantal ynwenners (825.080 op 1
jannewaris 2015). Yn tsjinstelling ta in soad oare lannen is de residinsje net
yn de haadstêd festige. Faak wurdt der dêrom fan in kulturele haadstêd sprutsen,
al is Amsterdam ek de twadde seehaven fan Nederlân, en hawwe in protte wichtige
bedriuwen yn Amsterdam harren haadfestigings. Fierders hat Amsterdam in tige
florissante toerismesektor.

Om-ende-by 1270 waarden yn de Amstel Sluzen oanlein. De minsken dy't har op dat
stee festigen krige yn 1275 fan de Hollânske greve Floris V it rjocht fan
tolfrijheid troch it greefskip. Doe't de delsetting om 1300 stedsrjochten krige
sette de opkomst fan Amsterdam as stêd útein.

Yn de 15e iuw wennen der al 30.000 minsken yn Amsterdam en ûntwikkele it har ta
grutste 'keapstêd' fan Hollân. Der ûntstie in aristokratysk oligargyske
bestjoersfoech mei fjouwer boargemasters dy't oppermachtich wienen. Nei de
byldestoarm besette Spanjert Alva yn 1567 de stêd. Yn 1578 fûn de saneamde
Alteraasje fan Amsterdam plak, it stedhûs waard troch kalvinisten beset en der
waard in nije froedskip keazen dy't benammen út kalvinisten bestie. De Katolike
geastlikheid gong doe wei út de stêd. Nei de fal fan Antwerpen (1585), de
wichtichste havenstêd yn de Súdlike Nederlannen en konkurrint, kamen in protte
Antwerpenarren nei Amsterdam en festigen har yn de stêd. Gau dêrop arrivearren
ek de earste flechte Joaden, dy't foar in ûnbidige opbloei fan de Amsterdamske
hannel soargen hawwe.

Yn 1602 waard de Feriene Eastyndyske Kompanjy oprjochte, dêr't Amsterdam foar
minstens de helte yn dielnaam, en yn de 17e iuw (de Gouden Iuw) waard de stêd
troch de opkomst fan de jildhannel it wrâldhannelsintrum. Hollânske hannelslju
gongen mei skippen de hiele wrâld oer en stiftsje hannelsposten en delsettings.
De stêd kaam ta grutte kulturele bloei, û.o op it mêd fan wittenskip en keunst.
Yn de 18e iuw waard de rol fan Amsterdam as steapelmarkt stadichoan minder
wichtich, mar as finansjeel sintrum waakse de stêd noch hieltyd, oant de Fjirde
Ingelske Oarloch (1780-1784) doe it fan Ingelân ferlear en troch de ôfsluting
fan de see ûnder de Frânske tiid, dat de deastek joech. De iepening fan it
Noardseekanaal (1876) en it Merwedekanaal (1892) hawwe yn de 19e iuw wer foar
nije ekonomyske oplibbing soarge, mar de stêd waard swier troffen troch de
krisis fan de tritiger jierren.

Yn de earste jierren fan Twadde Wrâldkriich (1941-1942) waard de Joadske
befolking nei Dútske konsintraasje- en ferneatigingskampen brocht. Op de ein fan
de oarloch hie Amsterdam te lijen troch de Hongerwinter (1944-1945). Healwei de
jierren sechtich wie der in earnstige gesachskrisis (mei hichtepunten yn 1966:
houlik prinses Beatrix, opskoar nei oanlieding fan in sosjaal konflikt ûnder de
boufakarbeiders). De stêd waard yn de jierren sechtich it sintrum fan groepen en
bewegingen dy't nei maatskiplike fernijingen stribjen ('Provo', 'Kabouters',
studinten en keunstners).

Wat fuortendalik opfalt oan'e Amsterdamske binnenstêd, ek yn in lân mei sa folle
wetter as Nederlân, binne de grêften. Neist de Amstel, dêr't de stêd syn namme
fan hat, en it IJ, de twa wetterweien fan natuerlike oarsprong fan'e stêd, binne
dat yn it foarste plak de Hearegrêft, de Keizersgrêft en de Prinsegrêft, dy't as
trije ringen om de âlde binnenstêd lizze. Lytsere grêften ferbine de ringgrêften
mei elkoar, en mei de grêften út de âlde binnenstêd. En oan al dy grêften stean
dan de grêftehûzen.

Miskien it bekendste plak fan Nederlân is de Dam, mei it Keninklik Paleis, de
Nije Tsjerke, it Museum Madame Tussaud en it Nasjonaal Monumint op de Dam foar
de fallenen út de Twadde Wrâldkriich. Oare wichtige gebouwen binne, wat de
tjerken oanbelanget, de Westertsjerke (mei de bekinde Westertoer), de Moses- en
Aärontsjerke en de Sint-Nikolaastsjerke. Wat oare gebouwen oanbelanget binne in
soad âlde en nije(re) gebouwen it neamen wurdich, lykas de Beurs fan Berlage en
it Sintraal Stasjon. Yn Amsterdam-Súdeast, ek as Bijlmermar bekend, binne de
lêste tsien jieren in pear opfallende gebouwen delsetten, wêrûnder de Amsterdam
Arena, 't stadion fan fuotbalklub Ajax.



https://fy.wikipedia.org/wiki/Afganistan

Afganistan (Pasjtû, Perzysk: افغانستان), offisjeel de Islamityske Republyk
Afganistan is in lân mei likernôch 29 miljoen ynwenners yn Sintraal-Aazje. De
haadstêd is Kabûl en de presidint fan de republyk is sûnt 2014 Ashraf Ghani.

80 persint fan de befolking fan Afganistan libbet op it lân en mar 20 persint
wennet yn 'e stêden. De grutste stêden binne Kabûl (mei in stêdekloft fan sa
likernôch 4,9 miljoen minsken), Kandahar (339.200 ynw.), Mazar-e-Sjaryf (239.800
ynw.), Herat (166.600 Ew.), Djalalabad (158.800 ynw., 2002) en Kunduz (118.000
ynw., 2003).

Afganistan foarmet it noardeastlike part fan it Heechlân fan Iran. It lânskip is
tige bercheftich, mei skean oprinnende bergen en de útrinners fan it
Hindûkûsj-heechberchtme, (mei piken heger as 7300 meter) yn it sintrum fan it
lân. In grut part fan it lân bestiet út steppen en grús-woastinen. Ek lizze der
fruchtbere falleien en flaktes.

Yn it suden, en yn it bysûnder yn it súdwesten, binne grutte woastinen yn it
Helmendbekken, wêrûnder de gebieten fan Seistan en Registan. Yn it noarden,
tusken de sintrale berchrigen de rivier Amu Darja lizze de heechlannen fan
Badachsjan, Afgaanske Turkistan, de flakte fan Amu Darja, en de rike fallei fan
Hary Rud (Arius) yn de noardwesthoeke fan it lân (it hert fan it âlde Ariana).

Ut prehistoarysk ûndersyk troch de Amerikaanske Universiteit fan Pennsylvania,
it Smithsonian ynstituut docht bliken dat de minsk 50.000 jier lyn al yn
Afganistan wie.

Sûnt de klassike âldheid hie Afganistan te krijen mei oanfallen fan oare folken,
lykas de Perzen, Arabieren, Turken en Mongoalen. De Afgaanske stammen ferienen
harren yn 'e 18e iuw ûnder ien autoriteit. Yn 1737 brocht de sjah fan Perzje
Nadir hiel Afganistan ûnder syn bewâld. Tsien jier letter makke steedhâlder
Ahmed Kan fan it gebiet in selsstannich emiraat

Yn 1838 arrivearre de earste Ingelske ekspedysje fanút India. Fan 1878 oant 1881
duorre de Afgaansk-Ingelske Oarloch dy't troch de Ingelsken wûn waard en meitsje
fan Afganistan in Britsk protektoraat.

Nei de tredde Afgaansk-Ingelske oarloch, fan 1919, waard Afganistan in eigen
steat; in grûnwet waard ôfkundige en yn 1925 de monargy útroppen. Yn de beide
wrâldkrigen wie it lân neutraal. Yn 1973 waard kening Mohammed Zahir Sjah troch
syn neef Mohammed Dawoed ôfsetten en waard de republyk ynsteld. Op 27 april 1978
plige pro-kommunistyske militêren in kûp en de presidint mei syn hiele famylje
fermoarde. De nije regearing waard stipe fan de Sowjet-Uny.

Troch opkomst fan it religieusk-islamityske fundamintalisme en de striid fan de
Mûdjaheddin, de islamityske fersetstriders, rekke it Afgaanske rezjym yn
swierrichheden. Hja dienen yn 1979 in berop op de Sowjet-Uny foar hulp. Dat wie
it begjin foar in lange en ferskriklike kriich, dy't ek wol it Russyske Fietnaam
neamd wurd. Goed 85.000 man Sowjet-troepen loeken Afganistan yn. It ferset krige
stipe fan de omhinne lizzen lannen Irak, Iran en, Pakistan en fanút de FS en
Jeropa.It waard in djoere en hopeleaze striid. De nije sekretaris-generaal fan
de Sowjet-Uny Gorbatsjov makke in ein oan de kriich troch syn troepen werom te
lutsen. Op 14 febrewaris 1989 ferlitten de lêste soldaten Afganistan.

Yn 2001 wie der in ynvaazje fan de Feriene Steaten yn Afganistan. Direkte
oanlieding wie in terroristyske oanslach troch Al Kaida op it World Trade Center
yn New York. De lieder fan Al Kaida, Osama bin Laden, waard net oppakt, mar it
wie wol de ein fan it Talibanregear yn Afganistan. Yn 2004 waard in nije grûnwet
skreaun. Yn desimber 2001 karden de Feriene Naasjes it útstel fan de
International Security Assistance Force (ISAF) yn Afganistan goed. Dizze
troepemacht, gearstald troch de NAFO, is der om Hamid Karzai syn autoriteit oer
Afganistan te befoarderjen.

Yn Afganistan wennet in grut ferskaat fan etnyske groepen. Trochdat der yn
Afghanistan oant no ta gjin systematyske folkstelling dien is, binne de
oantallen basearre op in ferwachting. Yn 2006 hat it BBC-nijsagintskip, CIA- en
Feriene Naasjes-ynformaasje gearfetten om in better idee te krijen fan it tal
etnyske groepen.

It Pasjtûns is ien fan de twa offisjele talen yn Afganistan. De oare offisjele
taal, it Darysk (mei it Perzysk besibbe taal) is foar likernôch de helte fan de
Afganen memmetaal. It is foar Afganistan it Lingua franca en 85% fan de Afganen
behearsket dizze taal.

Njonken dizze twa talen mei nasjonale erkenning binne der ek fiif
minderheidstalen yn de regio's erkend. De wichtigste is it Ûzbekysk. Mar ek
Turkmenysk, Belûtanysk, Paschai en Noeristany hawwe ûnder it regear fan Hamid
Karzai in hegere status krigen. Mei help út Jeropa wurdt no besocht op 'e nij
wurdboeken en lesmateriaal te skriuwen, yn it ramt fan it learprogram besibbe
oan it weropbouwen fan Afganistan.

99% fan de befolking is Moslim: Likernôch 74-89% Sûnyt en 9-25% Sji-yt. Der
binne tusken de 30,000 en 150,000 Hindûstanen en Sikhs yn de stêden Jalalabad,
Kabûl, en Kandahar. Der wie oant 1979 in lytse Joadske mienskip yn Afganistan,
hokker flechte is nei de Sowjet ynvaazje, en allinnich ien persoan, Zablon
Simintov, wennet der no noch.



https://fy.wikipedia.org/wiki/Sovjet-Uny

De Sovjet-Uny waard opgerjochte yn 1922, nei de Russyske revolúsje. De offisjele
namme wie Uny fan Sosjalistyske Sovjetrepubliken , ôfkoarte as USSR, yn it
Russysk en mei Syrillysk alfabet wie dat СССР (sprek út as SSSR). Yn 1991 waard
de uny ûntbûn en krigen alle 15 republiken fan'e âlde Sovjet-Uny ûnôhinkelikens.

De idelogyske begjinsels dy't de bases foarme fan ynlânske en bútenlânske
polityk fan'e Sovjet-Uny en fan it sosjaal-ekonomyske systeem fan it ryk, waard
it Marksisme, in wichtige streaming fan it kommunisme. Neffens dy ideology wie
it stribjen fia in perfekt sosjalistysk systeem in kommunistyske heilsteat te
wurden. Njonken dat soe de Sovjet-Uny bydrage oan de wrâldrevolúsje dêr't it
Marksisme fan útgiet. Lenin soarge yn de Sovjet-Uny foar in polityk-ekonomysk
systeem wat op dy Marksistyske ideology oanslute moast, it Leninisme.

Ut it bolsjewistyske folksleger fan de Russyske Revolúsje groeide letter it
Reade Leger. It Reade Leger (nei nammeferoaring yn 1946: Sovjet-leger) omfieme
de lânmacht, loftmacht, loftferdigening (fan 1948 ôf) en de Strategyske
Rakettroepen (fan 1960 ôf). It Reade Leger foarme mei de Sovjet-marine de
definsje fan de Sovjet-Uny.



https://fy.wikipedia.org/wiki/Rjocht

Foar rjocht bestiet in oantal betsjuttings. Meastentiids wurde alle offisjele,
troch de oerheid fêststelde regels bedoeld, dy't de ferhâldingen tusken boargers
en boargers, boargers en saken, boargers en oerheid en oerheden ûnderling
regelet, en dy't jilde op it grûngebiet fan de steat dy't dat rjocht fêststeld
hat. Wetten binne de meast foar de hân lizzende foarbylden. Rjocht kin ek wêze
it ynternasjonaal rjocht, dat rjocht tusken steaten regelet yn de foarm fan
ferdraggen, of net-skreaun rjocht, sa as it fertrouwensbegjinsel tusken de
folksfertsjintwurdiging en it deistich bestjoer. Yn ûndersteand wurdt yngien op
it rjocht yn de earstneamde betsjutting.

It rjocht kin op ferskate manieren opdield wurde. In wichtiche ferdieling is de
twadieling yn it boargerlik rjocht en it publykrjocht. Dizze ferdieling is
basearre op it ûnderwerp dat it rjocht regelje wol: it ferkear tusken boargers
ûnderling en tusken boargers en saken, of tusken boargers en oerheid of oerheden
ûnderling. Ek kin it rjocht yndield wurde yn materieel en formeel rjocht.

Boargerlik rjocht is dat ûnderdiel fan it rjocht, dat it ferkear tusken boargers
en boargers en saken regelet. Men kin it measte boargerlik rjocht weromfine yn
it boargerlik wetboek.

Ûnder boargers wurde ek de rjochtspersoanen begrepen dy't boargers oprjochtsje
kinne, sa as in feriening, stifting of besletten fennoatskip. Men kin yn it
boargerlik wetboek dêrom ek de regels fine dêr't sokke rjochtspersoanen oan
foldwaan moatte.

Under publykrjocht wurdt ferstien it rjocht dat it ferkear tusken boargers en
oerheden en oerheden ûnderling regelet. Inkelde fan de wichtichste
publykrjochtlike wetten binne:

Ek ferdraggen kinne ûnder it publykrjocht begrepen wurde, alhoewol it giet om
rjocht tusken steaten. Foarbylden fan inkelde wichtige ferdraggen binne:

Alle Nederlânske wetten dy't op dit stuit fan krêft binne kinne opsocht wurde op
http://www.wetten.nl , in webstee fan de Ryksoerheid.



https://fy.wikipedia.org/wiki/Polityk

Polityk omfettet it ferdigenjen fan yndividuele en kollektive belangen yn de
maatskippij, de middels dy't dêrby brûkt wurde en de karren dy't dêrby dien
wurde. Dêrby wurdt meast in útsûndering makke foar karren dy't mei geweld
ôftwongen wurde. In oare omskriuwing is dat polityk de ekonomy fan de macht is.

In part fan de polityk wurdt fêstlein yn de fasetten fan de steatsfoarm. Mar de
polityk omfettet ek de ynfloed bûten it regear om en ek yn oare situaasjes as de
lagen fan bestjoer.

Beskate politisy hawwe besocht ienheid te meitsjen fan de skied tusken lofts en
rjochts, lykas Manuel Gómez Morín, De Gaulle, Juan Peron, and Jean-Pierre
Chevènement. Kristlike Demokrasy is nijsgjirrich omdat er seit in brêge foarmje
te wollen tusken de loftse en rjochtse polityk. Manuel Gómez Morín yn it
bysûnder is foar it ûntwikkeljen fan "nasjonale aksje" yn tsjinstelling ta
lofts-rjochts polityk.

Minsken dy't part fan deselde politike streaming binne, organisearje harren faak
mei it doel tegearre diel te nimmen oan ferkiezings. Sa'n organisaasje is in
politike partij.



https://fy.wikipedia.org/wiki/Per%C3%BB

Perû (Spaansk: Perú), Quechua en Aymara: Piruw) is in lân oan de westkust fan
Súd-Amearika.

Perû wie yn it tiidrek foar de komst fan de Spaanske konkwistadores it heart fan
it Inka Ryk, dêr't Kuzko haadstêd wie. Fan de oermastering ôf yn 1572 oant it
begjin fan de 19e iuw, waard it lân troch Spanjerts bestjoerd. Yn 1821 waard it
lân ûnôfhinklik fan Spanje en sûnt dy tiid ôfwiksjend troch militêre en
boargerregearingen bestjoerd. Ek kamen sa no en dan diktators oan de macht.

Tusken 1836 en 1839 foarme Perû in konfederaasje mei Bolivia en fan 1864 oant
1866 fierde Perû kriich tsjin Spanje oer de Peruaanske guano-eilannen (de
Ballestaseilannen). Spanje hie nammentlik ien fan dizze eilannen beset, dêr't
Perû it net mei iens wie. De oarloch waard troch Perû wûn mei help fan har
buorlannen Ekwador, Bolivia en Sily.

Tegearre mei Bolivia hat Perû ek kriich fiere tsjin Sily tusken 1879 en 1883, de
saneamde Salpeterkriich. Sily hie doe nammentlik de kuststripe fan Perû ynfallen
en de woastyn fan Perû beset, dêr't in soad kostber sâlt te finen wie. Perû
ferlear de kriich en moast twa fan har provinsjes ôfstean oan Sily.

Yn it tiidrek fan 1980 oant 1992 hie de Peruaanske befolking te lijen fan
gewelddiedige aksjes troch de Maoistyske terreurbeweging Ljochtend Paad, dy't as
doel hie de maatskippy omfier te smiten. Har brute geweld hat nei gedachten oan
sa'n tritichtûzen minsken it libben koste en nei skatting 29,5 miljard euro oan
materiële skea. Doe't yn 1992 de lieding fan dizze beweging finzen nomd waard,
kaam der in ein oan it geweld.

Perû hie yn 2005 26.152.265 ynwenners, wêrfan 45% yndianen (indigena), 37%
mestizen (mestizo), 15% blanken en 3% swarten, Japanners en Sjinezen

It Spaansk is de offisjele taal fan it lân. Yn gebieden dêr't it Quechua en it
Aymara sterk steane, binne sy ko-offisjeel, dus njonken it Spaansk. Dizze
ynlânske talen wurde benammen sprutsen yn de Andes, dêr't in protte yndianen
wenje.



https://fy.wikipedia.org/wiki/Olympyske_Spullen

De Olympyske Spullen binne in ynternasjonaal sportevenemint, dêr't eltse fjouwer
jier twa fan hâlden wurde: de Olympyske Simmerspullen en twa jier letter de
Olympyske Winterspullen. De organisaasje fan de spullen is yn hannen fan it
Ynternasjonaal Olympysk Kommitee, mar de organisaasje fan elts apart spul docht
de stêd dêr't de spullen hâlden wurde, troch in apart organisaasjekommitee. Op
it stuit (2010) is Jacques Rogge foarsitter fan it YOK.

Yn de klassike âldheid waarden alle fjouwer jierren by Olympia spullen hâlden ta
eare fan Seus. Earst sûnt 776 f.Kr. waarden de nammen fan de winners byhâlden.
De spullen begûnen as yn iendeiswedstriid yn hurdrinnen. Letter kamen der ek de
estafette, it fakkelrinnen, de fiifkamp (diskussmiten, fierspringen, hurdrinnen,
spearsmiten en wrakseljen), de pankration, it wapenrinnen, en it weinrinnen by,
en woeksen de spullen ta in wike.

De dielnimmers wienen frije Hellenen en letter ek Romeinen, mar allinnich foar
it weinrinnen koenen froulju ynskreaun wurde. Dat froulju ynskreaun wurde koenen
woe net sizze dat se sels meidienen: by it weinrinnen waarden de hynders
ynskreaun op de namme fan de eigner, net dy fan de stjoerman.

Yn it jier 394 makke Teodosius de Grutte in ein oan de Klassike Olympyske
Spullen.

De Moderne Olympyske Spullen wienen in idee fan de Franske baron Pierre de
Coubertin dat er op 25 novimber 1892 foar it earst publyk makke. Pas yn 1894
waard it Ynternasjonaal Olympysk Kommitee oprjochte. Mar doe gie it hurd, dat
wêr't De Coubertin tocht hie de earste spullen in 1900 yn Parys te hâlden,
waarden yn 1896 de earste moderne spullen al organisearre yn Atene. Grikelân hie
de spullen graach altyd organisearje wollen, mar om it idee fan ynternasjonale
spullen te fuortsterkjen waarden de spullen eltse fjouwer jier yn in oar lân
organisearre.

Yn 1924 waard yn Sjamoniks in Ynternationale Wintersportwike organisearre. Doe't
dat in súkses waard, waarden fjouwer jier letter yn Sankt Moritz de twadde
Olympyske Winterspullen organisearre. Oant en mei 1992 waarden de beide spullen
yn itselde jier hâlden, mar yn 1994 waarden wer Winterspullen hâlden, yn
Lillehammer sadat se no krekt út de pas rinne mei de Olympyske Simmerspullen.

De Amerikaanske swimmer Michael Phelps behelle tidens de Spullen van 2012 yn
Londen syn 22ste Olympyske medaille. Hy swom dêrmei it rekôrd fan Larisa Latina
út de eardere sowjetuny dy't op de Spullen fan 1956, 1960 en 1964 yn totaal 18
Olympyske medailles behelle by it Gymnastyk út de boeken.



https://fy.wikipedia.org/wiki/Oktroai

In oktroai of patint is in eksklusyf (útslutend) rjocht ta it yndustrieel
meitsjen of ferkeapjen fan in produkt of it op oare wize eksploitearjen fan in
útfining of libbensdoer. In oktroai kin troch de rjochthawwende brûkt wurde as
in monopoalje op in beskaat stik technyk.

In oktroai jout de oktroaihâlder it rjocht om oaren te ferbieden de útfining
bedriuwsmjittich ta te passen (bygelyks te meitsjen, yn te fieren, op foarried
te hawwen, ensfh.). In oktroaihâlder hat net automatysk op basis fan it
ferliende oktroai it rjocht om de útfining ta te passen. Yn in soad gefallen
binne dêrfoar fierdere fergunnings needsaaklik, bygelyks op grûn fan de warewet
of op grûn fan de miljeuwetjouwing. It kin ek wêze dat oktroairjochten fan oaren
it tapassen fan de útfining opkeare.

Oktroaien binne útfûn as oplossing foar in maatskiplik dilemma. Oan de iene kant
binne de wittenskip en technology der mei holpen dat elk wit hoe't besteande
technology wurket. Dan kin elk dêrop trochbouwe en de technyk kin fierder gean.
Oan de oare kant sil de útfiner syn útfining geheim hâlde wolle, om in
foarsprong op de konkurrinten te hâlden, en sa syn ynvestearring yn de útfining
yn jild werom te sjen. As komprimis is it oktroai útfûn. De útfiner krijt dêrmei
foar in beheinde tiid (yn de measte lannen op syn meast tweintich jier, rekkene
fan de yntsjinningsdatum fan de oktroai-oanfraach ôf) it eksklusive rjocht op it
útbaten fan syn útfining. Foar it jildich bliuwen fan it oktroai moat yn de
measte lannen alle jierren in taks betelle wurde. Wurdt dat net (mear) dien of
binne de tweintich jier om, dan kin elk de útfining tapasse of kapitalisearje.

In oktroai jildt, lykas sein, foar in lân. Om yn mear lannen oktroai te krijen,
moat de útfiner yn prinsipe yn elk lân apart yn de taal fan dat lân oktroai
oanfreegje. Yn Jeropa is lykwols in groep lannen ta it oprjochtsjen fan it
Jeropeesk Oktroaiburo kommen, dat in sintrale ferlieningsynstânsje is foar de
steaten dy't der lid fan binne. Dêr kin men yn ien fan de trije talen (Frânsk,
Dútsk, Ingelsk) oktroai oanfreegje foar alle of foar in part fan de lidsteaten.
Nei ferliening falt it oktroai útinoar yn nasjonale oktroaien, dy't earst nei de
ferliening, foardat se yn it oanbelangjende lân jildich wurde, yn de taal fan it
lân oerset wurde moatte. Ek is nei de oersetting in ratifikaasje troch it
parlemint yn de measte gefallen needsaaklik.

Hieltyd mear is te oktroaien, mar net op alles kin oktroai krigen wurde. In
resinte útwreiding fan dat wat te oktroaien is, is it libben sels: benammen op
de genen dêrfan meitsje grutte bedriuwen gâns jacht, dêr binne al in soad
oktroaien op ferliend.

Oktroaien wurde allinnich ferliend op te oktroaien útfinings. Dy eask is der
foar it ûnderskied mei oare foarmen fan yntellektueel eigendom. Mei de earste
bepaling wurdt benammen ûnderskied makke tusken oktroai en auteursrjocht (mar ek
merkerjocht en sa).

De fraach is wat in te oktroaien útfining is. Der is gjin dúdlike definysje, al
fine de measte saakkundigen yn Jeropa dat in útfining in stik technyk yn him
hawwe moat. Yn de Ryksoktroaiwet 1995 blykt dy technyk-eask bygelyks út de
bepaling oer nijens, dy't is: In útfining wurdt as nij beskôge, as dy gjin diel
fan de stân fan de technyk útmakket.' Eat suver abstraks, lykas in foto of in
stik tekst, is gjin technyk en kin dus net mei in oktroai beskerme wurde.

De oktroaiwet befettet in negative definysje: in tal saken wurde eksplisyt neamd
as net te oktroaien útfining. Sa binne wiskundige metoades en ûntdekkings
(bygelyks op natuerkundich mêd) útsletten. In ûntdekking is op himsels noch gjin
útfining, mar kin de basis wol fan in útfining wêze. De ûntdekking dat metaal
stroom trochjout, kin brûkt wurde om in nije elektisiteitstried út te finen.

Ek slút de oktroaiwet suver geastlike aktiviteiten, wurkwizen foar it sakedwaan
kompjûterprogramma's út fan oktroai. Neffens de oktroaiwet binne dy útslutingen
lykwols beheind ta de neamde saken as sadanich. In útfining dy't mear is as in
kompjûterprogramma as sadanich mei wol oktroaid wurde. Hoe't dat krekt útlein
wurde moat, wie de ôfrûne jierren ûnderwerp fan fûleinich petear oer
sêftguodpatinten.

Wol gauris wurdt sa'n oanfjochting wûn, want de stân fan de technyk (de samling
fan alles dat bekend is yn de wrâld) is ûnbidich en nimmen hat it oersjoch. Dêr
moat wol by oanjûn wurde dat der fansels allinnich rjochtsaken oer de jildigens
fan in oktroai oanspand wurde as it net evidint is oft in oktroai jildich is of
net.

De wichtichste eask by in oktroai is lykwols net nijens, mar útfinerswurksumens.
Dat wurdt ek wol útfiningshichte neamd, hoewol't dat eins in germanisme is. In
oktroai mei gjin triviale fariaasje fan in al besteand apparaat, produkt of
wurkwize wêze. Mar hoe moat soks ynskat wurde?

Yndustrieel ta te passen wol net sizze dat allinnich high-tech of allinnich
masines te oktroaien binne. Mar de útfining moat wol geskikt wêze om yn de
yndustry makke wurde te kinnen.

H. G. Wells skreau ea in ferhaal oer in fleanmasine dy't wurke mei in metaal dat
de swiertekrêft ophefte. Dêr is gjin oktroai op mooglik, want sa'n metaal
bestiet net en dus kin de útfiner net útlizze hoe't sa'n útfining boud wurde
moat. In perpetuum mobile is yn striid mei de natuerwetten en kin dêrom ek net
oktroaid wurde (al besykje de útfiners it geregeld). En it lêste punt sil ek
dúdlik wêze: in útfining dy't gewoan net wurket, is net te oktroaien.

Yn prinsipe kin elkenien oktroai oanfreegje - in gewoan persoan of in
rjochtspersoan. Yn prinsipe komt it oktroai de útfiner ta, of oan alle útfiners
meiïnoar as it in groep wie. Oktroai op útfinings dy't dien binne troch
persoanen yn tsjinst fan in oar, komme ta oan de wurkjouwer (bedriuwen as
Philips en IBM ha in soad oktroaien). Wa't it oktroai ek yn besit hat, de echte
útfiner moat op it oktroai neamd wurde (eare dy't eare takomt).

In aparte situaasje docht him foar yn gefal fan botsing: as twa persoanen of
ynstânsjes op itselde stuit itselde útfine. Yn dat gefal jildt de regel wa't
earst yn de roef komt, hat kâns fan plak. Dat wol sizze: de earste persoan dy't
oktroai oanfreget en dêr't de oktroai-oanfraach fan publisearre wurdt, hat it
rjocht op oktroai. Dyjinge dy't as earste de útfining docht, hat dus net
needsaaklikerwize rjocht op oktroai - it rjocht op oktroai giet nei dyjinge dy't
der it earst om freget (fansels wol nei in echte útfiner; jo kinne immen syn
oktroai net stelle troch hurd nei it oktroaiburo te draven om syn útfining te
claimen).

Oktroaien kinne op spande foet stean mei frije merkwurking, de oktroaihâlder kin
ommers syn konkurrinten ferbiede soartgelikense produkten op 'e merk te bringen.
Oktroaien binne te rjochtfeardigjen as de optelsom fan de mooglik negative
effekten op konkurrinsjewurking en de positive effekten op ynnovaasje útkomt op
in netto foardiel foar de maatskippij. Boppedat giet it by oktroaien útsoarte om
nije produkten en tapassings, dy't gauris it paad nei in merk noch fine moatte
dy't fóár de útfining noch net bestie. Yn sa'n nije merk kin dochs al gjin
merkwurking wêze.

It útsjoch op it krijen fan in beleanning yn de foarm fan in oktroai is bedoeld
om bedriuwen te prikkeljen ynvestearrings te ferheegjen dêr't de mienskip
úteinlik baat by hat. Yn tsjinstelling ta it bedriuwsgeheim is in oktroai publyk
te besjen mei it doel oaren te ynspirearjen.

De oktroaihâlder kin in lisinsje oan oaren jaan en dêrmei ynkomsten generearje.
Oktroaien kinne ek strategysk ynset wurde mei it doel de konkurrint dwers te
sitten en te ferswakjen.

Yn Nederlân rapportearre de kommisje Giskes yn 2005 oan steatssiktaris Karien
van Gennip: It hat de Advyskommisje yn har omgong bliken dien dat der grutte
maatskiplike ûnfrede is oer de kwaliteit fan oktroaien yn it algemien en op it
mêd fan sêftguod yn it bysûnder, yn dy sin dat de minsken fan miening binne dat
oktroaien ferliend wurde op triviale of marzjinale útfinings. De Advyskommisje
befellet oan dat Nederlân syn ynfloed brûkt yn de Administrative Council fan de
Jeropeeske Oktroai-organisaasje om dat kwaliteitsprobleem te adressearjen en har
der foar ynset dat de kwaliteit fan ferliende oktroaien, yn it bysûnder yn it
gefal fan sêftguod, ferhege wurdt. Dat soe kinne troch de noarm foar
ynventiviteit oan te skerpjen. It Jeropeesk Oktroaiburo is in ynternasjonale
organisaasje en falt net ûnder de Jeropa-wetjouwing; wol kin de Jeropeeske
Oktroai-organisaasje Jeropeeske wetjouwing oernimme, wat bygelyks yn 1999 dien
is as it giet om biotechnologyske útfinings: Rigels 26 o/m 34 EPC2000 binne
basearre op de Jeropeeske rjochtline 98/44/EG. De Administrative Council bestiet
út troch de lidsteaten oanwiisde leden.

Yn de praktyk blike Multynationals ûnderinoar gauris in juridyske wapenstilstân
te hawwen wêrby't op grutte skaal krúslisinsjes ôfjûn en krigen wurde sûnder
jildstreamen. Foar grutte bedriuwen binne oktroaien in middel om lytse
meidoggers op 'e merk ûnder druk te setten mar de praktyk fan de ôfrûne jierren
hat leard dat lytse meidoggers ek grutte bedriuwen mei súkses oankleie kinne
fanwege oktroai-ynbrek, bygelyks Eolas fersus Microsoft.

De beneaming oktroai wurdt yn de Nederlânske wetjouwing brûkt; it wurd patint
wurdt lykwols ek algemien brûkt yn in net-offisjele kontekst foar itselde
begryp.

Yn Nederlân is yn 1912 in hifke oktroai ynfierd. Dat barde trochdat de
Ryksoktroaiwet 1910 yn wurking gong. Alle fan 1912 ôf yntsjinne
oktroai-oanfragen waarden fan dat stuit ôf foar de werklike oktroaiferliening
hifke op de wetlike fereasken lykas nijens, ynventiviteit en yndustriële
tapasberens.

Dat hifkjen wurdt dien troch de Oktroairied. De kwaliteit fan it hifkjen yn
Nederlân troch de oktroairied stie ynternasjonaal heech oanskreaun.

Troch it oprjochtsjen fan it Jeropeesk Oktroaiburo yn de tachtiger jierren naam
it tal by de oktroairied yntsjinne oktroai-oanfragen stadich ôf. As gefolch
dêrfan wie it net mear mooglik om foar alle mêden fan de technyk saakkundige
foarûndersikers yn tsjinst te hawwen en oan it wurk te hâlden. Yn 1995 waard
dêrom de Ryksoktroaiwet 1995 ynfierd, dy't der yn foarseach dat tenei
Nederlânske oktroai-oanfragen net mear hifke waarden. Op elke oanfraach waard
neffens dat registraasjesysteem sûnder ynhâldlike hifking, in oktroai ferliend.
Der binne twa foarmen: in oktroai dat 20 jier jildich is, en in oktroai dat mar
6 jier jildt. Om in 20-jierrich oktroai te krijen moat in fersyk om in
nijensûndersyk yntsjinne wurde. De útslach fan sa'n nijensûndersyk jout ornaris
in goede yndikaasje, oft de claimde útfining nij en ynventyf genôch is as sjoen
wurdt nei de stân fan saken fan de technyk om in sinfolle oktroaibeskerming jaan
te kinnen. De útslach is lykwyls net fan belang foar de oktroaiferliening. It
hifkjen fan de nijens wurdt earst nei oktroaiferliening dien troch de rjochter.
It (tweintichjierrich)oktroai wurdt dus ferliend ûnôfhinklik fan de ynhâld fan
it nijensrapport. By ferliening fan oktroaien foar ynfiering fan de ROW 1995
waard yn 't foar ynhâldlik hifke.

Guon fine dat in registraasje-oktroai de rjochswissens ferleget, omdat de
jildigens fan in registraasje-oktroai yn syn hiele rintiid by de rjochter
oanfochten wurde kin. Dat is mar foar in part wier. Sa jout de útslach fan in
nijensûndersyk (yn gefal fan in 20-jierrich oktroai oanwêzich en foar in
6-jierrich oktroai allinnich ferplichte as it oktroai troch in tredden yn 'e
kiif steld wurdt) al in goede yndikaasje, oft it oktroai op in te oktroaien
(nije en ynventive) útfining basearre is. Boppedat wurdt meast in
oktroai-ekspert, de oktroaimachtige, ynset om de oktroai-oanfraach op te
stellen. As lêste, ek in foarûndersocht oktroai (bygelyks in Nederlânsk part fan
in Jeropeesk oktroai, sjoch ûnder) is fetber foar ferneatiging.

De yn 1995 noch net ôfhannele oanfragen waarden noch ûnder de Ryksoktroaiwet
1910 hifke troch de oktroairied. Sjoen it systeem fan de Ryksoktroaiwet 1910 hat
it ôfhanneljen fan de oanfragen dy't ûnder de Ryksoktroaiwet 1910 yntsjinne
wiene troch de oktroairied duorre oant begjin 2004. Op 1 septimber 2004 is de
Ryksoktroaiwet 1910 ynlutsen en dêrmei de oktroairied ophefd. Ta gelegenheid
dêrfan is allinnich in parseberjocht ferspraat dat de algemiene parse net helle
hat.

In yn Nederlân ferliend oktroai jout gjin beskerming tsjin neimeitsjen yn
Dútslân of yn de Feriene Steaten, yn tsjinstelling ta it auteursrjocht, dêr't
ynternasjonale ferdragen automatysk wrâldwide beskerming jouwe. De útfiner moat
yn elk lân apart in oktroai-oanfraach yntsjinje om dêr beskerming te krijen. Wol
kin by it Jeropeesk Oktroaiburo (festige yn Rijswijk-Súd-Hollân) patint foar
Jeropeeske lannen oanfrege wurde. It Jeropeeske Oktroaiburo beöardielet de
oanfraach op ynhâldlike grûnen en nei ferlienen wurdt de Jeropeeske
oktroai-oanfraach omset yn in bondel nasjonale oktroaien. Der is dus gjin
Jeropeesk Oktroai dat automatysk yn hiel Jeropa jidlich is. Der wurdt wurke oan
in Jeropeeske feroardering om in systeem foar in Mienskipsoktroai op te setten.

De measte oktroaiwetten jouwe in op himsels relatyf ienfâldige regel oangeande
de fraach, wat te oktroaien is, sjoch bygelyks it Jeropeesk Oktroaiferdrach:
Oktroaien wurde ferliend foar útfinings dy't nij binne, op útfinerswurksumens
(in ynventive stap) berêste en fetber binne foar tapassen op it mêd fan
yndustry. In te oktroaien útfining is bygelyks in idee of útfining dy't net
fanselssprekkend simpel is (mar wol ynventyf), en dy't wrâldwiid nij is. De
útfining mei dus nearne earder publisearre of beskreaun wêze. Oer wat
'fanselssprekkend simpel' ynhâldt binne wolris mieningsferskillen; in rjochter
moat dan bygelyks de knoop trochhakje. It Jeropeesk Oktroaiburo brûkt ornaris de
'problem-solution approach' om nei te gean oft in útfining ynventyf genôch is.
De lêste jierren is der in kontroverse geande oer de fraach oft genen te
oktroaien binne.

De earste wet op oktroaien waard yn Nederlân ynfierd op 25 jannewaris 1817. Dêr
waard lykwols troch Nederlânske bedriuwen in bytsje gebrûk fan makke. Wol
besochten bûtenlânske bedriuwen troch de wei fan in ynfier-oktroai hat
konkurrinsjeposysje yn Nederlân feilich te stellen. Op 25 july 1867 waard dy wet
lykwols hielendal ynlutsen. Yn 1870 soe Nederlân de Konfinsje fan Parys tekenje,
wat ynhold dat Nederlân har wetjouwing op yndustrieel eigendom oanpasse moatte
soe, lykwols allinnich foar fabryks- en hannelsmerken. Nederlân koe, krekt as
Switserlân, noch hieltyd in eigen koerts oangeande de oktroaien folgje. Neidat
Switserlân yn 1888 dochs besleat ta ynfieren fan oktroaiwetjouwing wie Nederlân
yn wêzen it iennichste Jeropeeske lân dêr't soks noch net fêstlein wie. Polityk
sjoen wie dy posysje fan Nederlân net langer fol te hâlden (ynternasjonaal waard
Nederlân bestimpele as in folk fan Frijbûtsers). Dus, yn 1893 waard troch it
Nederlânske regear op in kongres yn Madrid tasein om in útstel nei de Twadde
Keamer te stjoeren. De diskusje dy't dat útstel los makke soarge der foar dat it
earst yn 1905 slagge om werklik in wetsútstel yn te tsjinjen (Nederlân soe oars
út de Uny fan Parys set wurde, en de fabryks- en hannelsmerken fan de
Nederlânske yndustry ferlieze) . Dy wet soe úteinlik yn 1910 troch de Earste- en
Twadde Keamer oannommen wurde.



https://fy.wikipedia.org/wiki/Moskou

Dizze side giet oer de haadstêd fan Ruslân Moskou, in lân fan Jeropa. Foar it
buorskip Moskou yn Eaststellingwerf, sjoch Moskou (Eaststellingwerf).

Moskou is de haadstêd fan Ruslân, en fan de Russyske Federaasje. De stêd leit
midden yn it Europeeske part fan Ruslân en hat sa'n 11,2 miljoen ynwenners.

Yn 1156 waard it houten fort (Kremlin) boud yn de splis tusken de rivier de
Moskwa en in lyts sydstreamke, de Njeglinnaja. Dizze mei houten peallen ôffrede
fersterking waard it iere begjin fan wat yn de 20e iuw útgroeie soe ta ien fan
de aldergrutste Europeeske metropoalen: Moskou. Yn 1367 liet Dmytri Donskoj de
muorren fan it Kremlin op 'e nij bouwe yn kalkstien. Fanwege Tartaarske
oanfallen moasten de muorren fan de stêd yn 1571 fersterke wurde troch Iwan de
Ferskriklike (1533-1584). Yn de midsiuwen waarden op it Reade Plein, fuort
njonken de noardeastlike muorre fan it Kremlin, jiermerken en eksekúsjes hâlden.
Michail Romanov waard yn 1613 troch de machtichste boargers ta Tsaar ferkeazen,
en set útein mei de 300 jier duorjende famyljehearskippij yn Ruslân.

Yn 1712 rôp Tsaar Peter de Grutte de stêd Sint Petersburch út ta haadstêd en
foar de neikommende 200 jier bleau Moskou dêrtroch de twadde stêd fan it lân. Ek
Katarina de Grutte hie Moskou net sa heech; hja fûn it mar in achterlike stêd en
hat der nea lang wenne. Yn 1812 fûl Napoleon Moskou binnen en dit blike it
kearpunt yn de kriich. Twa-tredde fan de stêd baarne del en in nije opset fan de
stêd betsjutte in nije takomst foar Moskou.

Op 30 septimber 1941 begûn it Dútske offinsyf op Moskou. Sa'n 80 difyzjes,
wêrfan 12 pânser- en acht meganisearre difyzjes, hûndert fleanmasines, tûzenen
tanks, artillery en granaatwerpers waarden tsjin de ferdigening fan de stêd
brûkt. Adolf Hitler proklamearre, dat er sels by de parade fan syn leger yn
Moskou wêze soe. In oare parade wie op 7 novimber op it Reade Plein, de
betinking fan de Oktoberrevolúsje.

Op 15 novimber setten de Dútskers mei in twadde offensyf út ein; yn it suden
hienen se it measte súkses, mar hja kamen lykwols net fierder as de foarstêden.
De tsjinoanfal fan de Sowjets op 5 desimber 1941, hie it gefolch dat it Dútske
leger har 100 oant 300 kilometer weromlûke moast. De Dútske loftmacht fleach wol
12.000 missys, mar it wie mar in beheind tal fleanmasinen dy't boppe de stêd
komme koenen. Yn de Slach om Moskou hie it Dútske leger 250.000 man, 1.300
tanks, 2.500 stik artillery, mear as 15.000 fartugen en wit hoe folle oar
materiaal ferlern. Der binne 700.000 Sowjet soldaten deadien, ferwûne of kwyt.
Dat wie de earste kear dat de Dútsers ferlern hienen en har weromlûke moasten,
seis moannen nei it begjin fan de Blitzkrieg tsjin de Sowjetuny.

De Slach oan de Wolga fan july 1942 oant febrewaris 1943 wie it begjin fan it
ferlies fan it Dútske leger tsjin de Sowjetuny. Op 24 juny 1945 waard der op it
Reade Plein in oerwinningsparade fan it Sowjetleger holden. By de muorre fan it
Kremlyn is it grêf fan de ûnbekende soldaat fan de Twadde Wrâldkriich. Op it
tinkstien stiet:

Moskou leit 156 meter boppe de seespegel. De rivier de Moskwa rint fan noardwest
nei súdeast troch de stêd. De breedte fan de rivier is tusken de 120 en 200
meter. Derneist binne der likernôch 120 oare lytsere rivierkes dy't troch de
stêd rinne.

De stêdsgrinzen rinne lykop mei de ringwei fan 1962 (MKAD-Moskovskaja
Kol'tsevaja Avtomobil'naja Doroga). De stêd hat in oerflak fan om de 1097 km².
Der binne sa'n 100 parken yn de stêd, en de stêd leit der foar in tredde part
grien hinne.

Mei de ferneamde metro kin men rap en maklik de stêd troch. Stalin hat it
metrosysteem oanlizze litten yn it ramt fan syn stêdsfernijing. De metro rydt
faak, is betrouber en net djoer. Der binne in tolvetal linen mei mear as 150
stasjons. De metrostasjons binne grut en mei prachtige ynterieuren oanlein.



https://fy.wikipedia.org/wiki/Meksiko

Meksiko, offisjeel de Feriene Meksikaanske Steaten (Spaansk: Estados Unidos
Mexicanos) is in lân yn Noard-Amearika.

Meksiko leit yn it suden fan Noard-Amearika en it suden wurdt betiden ta
Sintraal-Amearika rekkene. It lân strekt him mear as trijetûzen kilometer fan it
noardwesten oant it súdwesten út. Yn it noarden is Meksiko twatûzen kilometer
breed, op syn smelst (Lâningte fan Tehuantepek) is dat likernôch 220 kilometer.
Meksio leit tusken de Grutte Oseaan oan de iene kant en de Golf fan Meksiko en
Karibyske See oan de oare kant. Meksiko hat twa opfallende skiereilannen:
Yucatán en Neder-Kalifornje. Eilannen by't by Meksiko heare binne Guadalûp en de
Revillagigedo-eilannen yn de Grutte Oseaan en Kozumel yn de Karibyske See.

Utsein Yucatán is Meksiko in bercheftich lân, mei as wichtichste massyf it út
trije parten besteande Sierra Madre, dy't as in part fan de Rocky Mountains
beskôge wurde kin. Yn it midden fan Meksiko lizze in oantal fulkanen, dêr't de
Popokatépetl de bekendste fan is. It heechste punt is de Pico de Orizaba
(5650m), dat ek in fulkaan is. De grutste rivieren binne de Río Bravo (yn de
Feriene Steaten bekend as Rio Grande), de Lerma, de Balsas, de Pánuco, de
Usumasinta en de Yakwui.

It klimaat fan Meksiko rint útien fan woastynklimaat yn it noarden oant tropysk
reinwâldklimaat yn it suden en berchklimaat yn de midden.

It gebiet fan it tsjintwurdige Meksiko hat bloeiende beskavingen kind (Tolteken,
Maya, Azteken). Yn 1519 fersloech de Spaanske konkwistator Cortez de Atzeten en
oermastere harren ryk. De Spanjerts stiften yn de nije wrâld in koloanje
Nij-Spanje dat Meksiko, Sintraal-Amearika, West-Ynje en Fenezuela omfieme.
Allinnich mei it memmelân Spanje mocht hannel dreaun wurde.

Begjin 19e iuw kamen de kreoalen ûnder lieding fan de prysters Hidalgo en
Morelos yn opstân. Yn 1819 rôpen de blanke kolonisten de ûnôfhinklikens fan
Meksiko út. Spanje stjoerde generaal Iturbide nei it noarden om de opstân del te
slaan. By oankomst ferklearre dy him tsjin Spanje en liet himsels ta keizer
kroanen. Generaal Antonio López de Santa Ana brocht him yn 1823 te fal, dêr't in
tiidrek fan politike gaos op folge dy't oan 1857 ta duorre. Yn dy tiid waarden
minstens 250 steatsgrepen plige. Doe't Teksas, dat har yn 1836 fan Meksiko
ôfskieden hie, har oansluet by de Feriene Steaten, bruts in kriich tusken
Meksiko en de Feriene Steaten út, dy't troch Meksiko ferlern waard. It rekke Nij
Meksiko, Arizona, Utah en Kalifornje kwyt.

Yn 1863 stjoerde de Frânske keizer Napoleon III in grut leger nei Meksiko dy't
de haadstêd binnen lutsen. De Konservativen beanen dêrop de keizerskroan oan
aartshartoch Maksimilaan fan Eastenryk. Nei syn fal yn 1867 waard Juárez dy't
earder oan de macht wêst hie, wer presidint. Yn 1876 kaam Porfirio Diaz oan de
macht. Hy regear'de mei in ûnderbrekking fan 1880 oant 1884 as konservatyf
diktator.

Yn 1911 sette in nasjonale revolúsje útein dy't in ein meitsje woe oan de macht
fan bûtenlânske konserns, de tsjerke en grutgrûnbesitters. De jierren dy't dêrop
(1911-1920) folgen wienen tige woelich. Yn dy tiid kamen de Feriene Steaten twa
kear wapjend tuskenbeide. Troch lettere opienfolgjende presidinten waard de
nasjonale revolúsje trochsetten. Under Callas bruts in skerp konflikt út mei de
Roomsk-Katolike Tsjerke yn 1926 en presidint Cárenas beslute yn 1938 ta
nasjonalisaasje fan alle Amerikaanske en Britske oaljemaatskippijen.

Meksiko ferklearre yn 1942 de oarloch oan Dútslân en Japan. Nei de Twadde
Wrâldkriich kaam der foar it earst wêr in sivile presidint oan de macht. Sûnt dy
tiid beskikt it lân feitlik oer in liede demokrasy en is de tradysje groeid dat
in sintrum-linkse en sintrum-rjochtse fertsjintwurdiger fan de regearingspartij
PRI elkoar as presidint ôfwikselje.

It grutste part fan de befolking (goed 70%) bestiet tsjintwurdich út Mestizos;
ôfstammelingen fan blanke Spaanske kolonisten en de oarspronklike Yndianen, 12%
is Yndiaansk en 15% binne blanken. De blanken hawwe noch altyd in net-evenredich
oerwicht yn wolfeart en politike ynfloed. De oerige pear prosint wurde ynnommen
troch Afro-Meksikanen, Arabyske Meksikanen en Aziaten.

Om-ende-by 90% fan de befolking hat it Spaansk as memmetaal, en wurdt troch 97%
fan de Meksikanen ferstean, dêrtroch is it lân it grutste Spaansktalige lân fan
de wrâld. It Spaansk is de offisjele lânstaal, mar wykt wat útspraak en wurdskat
oangiet wat ôf fan it Spaansk dat yn Spanje sprutsen wurdt. Ek binne der lokale
ferskillen. It Spaansk fan de kuststreken wurdt ta it Karibysk Spaansk rekkene.

In minderheid, 7,1% fan de befolking hat in yndiaanske taal as memmetaal. Troch
de Meksikaanske oerheid wurde 62 ynhiemse talen as 'nasjonale talen' erkend,
dy't yn it gebiet dêrt sy sprutsen wurde deselde jildichheid hawwe as it
Spaansk. Fan dizze yndiaanske talen binne it Nahuatl mei 1,5 miljoen sprekkers,
it Yucateeks Maya mei 800.000, it Mixkseeksk en Zapoteeksk mei elk 500.000 en it
Tzeltal mei 350.000 sprekkers it grutst.

It meastepart fan de Meksikaanske befolking, 95,2% beskôget himsels as Kristen.
De Roomsk-Katolike Tsjerke is mei 88% fan de totale befolking it grutste
kristlike leauwen. Lykwols nimt it oantal leauwenden yn rap tempo ôf, want de
helte fan de Meksikaanske katoliken giet geregeld nei tsjerke.

De tichtbefolke gebieten fan Meksiko binne it sintrale heechlân, dêr't de measte
stêden lizze, it noardeasten en de steedlike gebieten oan de Amerikaanske grins.
De súdlike reinwâlden, de noardlike woastyngebieten en it skiereilân
Neder-Kalifornje binne it tinstbefolke.

Mexikso-stêd is mei ôfstân de grutste stêd fan it lân, mei 8,5 miljoen ynwenners
yn it Federaal Distrikt, en 22 miljoen yn de agglomeraasje Meksiko-stêd. Op
Tokio nei is it it meast befolke steedlike gebiet fan de wrâld. Oare
agglomeraasjes mei mear as in miljoen ynwenners yn Meksiko binne Guadalajara,
Monterrey, Puebla, Toluka, Tijuana, León, Ciudad Juárez, La Laguna en San Luis
Potosí. Yn totaal wennet 76,5% fan de befolking yn stêden of steedike gebieten.



https://fy.wikipedia.org/wiki/Letl%C3%A2n

Letlân (Letsk: Latvija), offisjeel de Republyk Letlân (Latvijas Republika) is
ien fan de Baltyske steaten yn Noardeast-Jeropa. De haadstêd is Riga en de
presidint fan de republyk is Andris Bērziņš. It is it middelste yn grutte en
lizzing fan de trije Baltyske lannen.

Letlân hat trije histoaryske regio's, Koerlân (Kurzeme), Lyflân (Vidzeme),
Semgallen (Zemgale), Seelje (Sēlija) en de Letgallen (Latgale). De langste
rivieren binne de Daugava en de Gauja. De grutste mar yn Letlân is de Lubāns mei
in oerflak fan 80,7 km². De haadstêd Riga is it geografyske middelpunt fan it
lân. Oare grutte stêden binne: Daugavpils, Liepāja, Jelgava, Jūrmala, Rēzekne,
Ventspils.

Om-ende-by 1200 set de ferovering útein fan it lân troch Dútske ridders, ein 13e
iuw wie dat proses foltôge. Steatkundich sjoen waard it gebiet yn twa aparte
gewesten yndield, Koerlân en Lyflân. Koerlân waard stadichoan in sekularisearre
hartochdom ûnder Poalsk sizzenskip. Lyflân hearde oant 1629 by Poalen, dêrnei
oant 1721 by Sweden en ferfolgens by Ruslân. Yn de perioade dat Lyflân ûnder
Sweedsk bewâld wie boaze de ekonomy fan Koerlân oan. De Koerlânske hartoch
Frederikssoan Jakob (1642-1682) stifte yn Gambia en Tobago koloanjes.

Yn de Earste Wrâldkriich waard Letlân troch de Dútsers beset. Op 11 novimber
1918 rôp in Letske folksried ûnder lieding fan K. Ulmanis te Riga de
ûnôfhinklikens fan de Republyk Letlân út, mar yn jannewaris 1919 foelen de
Russen it lân binnen en festigen dêr in Sowjetbewâld, dat lykwols troch
boargerlike eleminten wer ferdreaun waard, holpen troch Dútske troepen. Yn maaie
1934 fierde minister-presidint Ulmanis in steatsgreep út, skafte de monargy ôf
en gong oer ta it ferfolgjen fan loftse partijen.

Nei it útbrekken fan de Twadde Wrâldkriich waard Letlân troch de Sowjet-Uny
twongen akkoart te gean mei in bystânsferdrach fan wjerskanten (1939) en
ferfolgens beset, wêrnei yn augustus 1940 ynliving folge. Fan 1941 oant en mei
1944 wie Letlân beset troch Nazi-Dútslân. Yn de tiid fan de Kâlde Kriich wie
Letlân as eastbloklân in satellytsteat fan de Sowjetuny. Op 21 augustus 1991
ferklearre Letlân himsels ûnôfhinklik.

Letlân hie yn 2010 2.254.653 ynwenners, dêrfan 59,4 % Letsk. De Russyske
minderheid is de grutste (27,6 %), oare minderheden binne Wyt-Russen (3,6 %),
Oekraynjers (2,5 %), Poalen (2,3 %) en Litouwers (1,3 %).

It lân is sûnt 1991 lid fan de Feriene Naasjes, sûnt 1995 fan de Rie fan Jeropa
en sûnt 2004 fan de Noard-Atlantyske Ferdrachsorganisaasje. Letlân hat him op 1
maaie 2004 oansletten by de Jeropeeske Uny en krige op 1 jannewaris 2014 de euro
as munt.

BYP per persoan is $17.700 (2007). Gearstalling fan BYP per sektor is 3,3%
lânbou, 22% yndustry en 74,7% tsjinsten.

De Letske definsje hat in lânmacht, loftmacht, marine (ynklusuf kustwacht),
grinswacht en in folksmilysje (Latvijas Zemessardze).

Yn 2008 wienen der 568.683 Letske mannen fan tusken de 16-49 jier. Dêrfan wienen
412.849 fit foar militêre tsjinst. Dy groep wurdt alle jierren oanfold mei
manlju dy't sechtjin jier wurde, yn 2008 wienen dat der 14.506.

Wichtichste havens binne Riga en Ventspils. Riga hat it grutste fleanfjild fan
Letlân. De maksimum snelheid op de autodyk is 110 km/h.



https://fy.wikipedia.org/wiki/Kenia

Kenia beskikt oer in oerflakte fan 582.646 km², wêrfan om-ende-by 13.400 km² út
wetter bestiet. De heechste berch is de Mount Kenya mei 5199 meter, dat is de op
ien nei heechste berch yn Afrika nei de Kilimanjaro yn Tanzania. It gebiet fan
Mount Kenya is tige fruchtber en dêrom wurde de leger lizzende gebieten ek brûkt
foar de lânbou.

Ut archeologyske fynsten fan fossilen docht bliken dat yn East-Afrika miljoenen
jierren lyn al minsken omrûnen. De ierst datearre bonken binne mear as seis
miljoen jierren âld. Resinte fynsten fûn by de Turkanamar wize derop dat
minskeftigen as Homo habilis en Homo erectus 2,6 miljoen jaar lyn yn Kenia libbe
hawwe.

De skreaune skiednis fan Kenia begjint yn de 8e iuw as de Arabieren har oan de
eastkust fêstigje. Yn 1497 berikt Vasco da Gama Kenia. Letter yn de 16e iuw
fêstigen Portegeeske hannelaren har oan de kust, oant sy yn 1720 troch de
Arabieren fuortjage wurde. Yn 1885 wurdt it gebiet beset troch de Dútsers dy't
der in koloanje fan meitsje wolle. As yn 1888 de Britten yn it gebiet oankomme
mei itselde plan as de Dútsers komt it lykwols net ta in striid omdat de Dútsers
harren besittings yn 1890 oerdrage oan de Britten.

Healwei de 20e iuw ûntstiet yn Kenia in politike beweging dy't nei
ûnôfhinklikens stribbet. Fan oktober 1952 oant desimber 1959 wie de needtastân
fan krêft as gefolch fan in opstân tsjin it Britske bewâld. De opstân einiget as
yn 1957 de Kenianen harren sels bestjoere meie en ferkiezings hâlden wurde. De
ferkiezings wurde wûn troch de Kenya African National Union fan Jomo Kenyatta
dy't in regearing foarmet.

Op 12 desimber 1963 waard Kenia folslein ûnôfhinklik fan de Britten. Kenyatta
waard ta earste presidint keazen. Tsjintwurdich is Mwai Kibaki presidint.

Kikuyu 22%, Luhya 14%, Luo 13%, Kalenjin 12%, Kamba 11%, Kisii 6%, Meru 6%, oare
Afrikaanske groepen 15% (wêrûnder de Embu, Kuria, Masaï, Mijikenda, Somaljers,
Swahily, Turkana en de Yaaku) en net Afrikaanske groepen (Aziaten, Jeropeanen en
Arabieren) 1%.

Kenia is in meertalich lân. De offisjele talen binne it Ingelsk, yntrodusearre
ûnder it Britske koloniale bewâld tusken 1890 en 1964, en it Swahily, dat al
iuwen lang foar de koloniale oerhearsking as lingua franca fungeare tusken de
ferskate folken. Yn totaal wurde yn Kenia 61 talen sprutsen. Sawat alle talen
hawwe har oarsprong op it Afrikaanske kontinint en kinne ûnderferdield wurde yn
trije taalfamilys; Bantoetalen, dy't benammen yn it midden en súdeasten fan it
lân sprutsen wurde, Nilotyske talen yn it westen en Koesjityske talen yn it
noardeasten.

Nei godstsjinst is de befolking as folget opdiele: Protestant 45%, Roomsk
katolyk 33%, moslim 10%, ynheemske religys 10% en oar 2%.



https://fy.wikipedia.org/wiki/Feriene_Naasjes

De Feriene Naasjes is in gearwurkingsferbân fan 193 selsstannige steaten, dat yn
1945 oprjochte is. It is in mondiale organisaasje fan regearen, gearwurkjend op
it mêd fan ynternasjonaal rjocht, mondiale feiligens, behâld fan humanitêr
rjocht, ûntwikkeljen fan in wrâldekonomy en it ûndersyk nei sosjaal-maatskiplike
en kulturele ûntjouwings. De FN hie begjin 2012 193 lidsteaten.

De foarrinder fan de FN wie it Folkebûn, oprjochte op 25 jannewaris 1919 (de 1e
algemiene gearkomste wie op 10 jannewaris 1920). Yn 1946 waard it Folkebûn
opheven. De oprjochting fan de Feriene Naasjes fûn plak op 26 juny 1945 yn San
Fransisko troch it ûndertekenjen fan it Hânfêst fan de Feriene Naasjes, dat op
24 oktober 1945 fan krêft waard. Alger Hiss wie tydlik Siktaris-generaal fan de
Feriene Naasjes by de oprjochting. Hy moast omtinken jaan oan it lykwicht fan de
naasjes by de Konferinsje fan de Feriene Naasjes yn 1945. Fierders hie er it
oanlûken fan yn totaal 494 wurkkrêften foar de FN yn syn portefúlje. Hiss wie
lykwols gjin "offisjele" siktaris-generaal, om't de organisaasje noch yn
oprjochting wie. Doe't de Feriene Naasjes oan de ein fan 1945 formeel oprjochte
waard, kamen syn funksjes te ferfallen en waard de Noar Trygve Lie troch de
Algiemene Gearkomste keazen as de earste offisjele siktaris-generaal. Yn
jannewaris 1946 wienen de earste gearkomsten fan de Algemiene Gearkomste en de
Feiligensried. By dy gearkomsten yn Londen wienen 51 lannen fertsjintwurdige. Yn
it begjin hie de ynternasjonale organisaasje de offisjele namme United Nations
Organization (UNO), mar al gau waard dat yn it deistich brûken fan de namme
ôfkoarte ta United Nations (UN). Dizze namme is no formeel fêstlein. Yn 2001
krige de FN de Nobelpriis foar de Frede foar harren krewearjen foar in better
organisearre en freedsumere wrâld.

Yn de Algemiene Gearkomste fan de Feriene Naasjes hawwe alle lidsteaten in sit.
De Algemiene Gearkomste kin allinne polityk net-binende útspraken dwaan, soks yn
tsjinstelling ta de Feiligensried dy't wol binende besluten nimme kin. Alle
leden fan de FN hawwe stimrjocht yn de Algemiene Gearkomste, mar lannen mei de
observaasjestatus (de Palestynske Gebieten en it Fatikaan) meie net stimme. De
deistige saken wurde behannele troch seis kommisjes fan de Algemiene Gearkomste.
De earste kommisje hat ta doel troch ûntwapening de ynternasjonale feiligens te
fuortsterkjen. De twadde kommisje is foar ekonomyske en finansjele saken en de
tredde is foar, sosjale, humanitêre en kulturele saken. De fjirde kommisje hâldt
him dwaande mei spesjale politike stikken en dekoloanisaasje (in ûnderwerp dat
hjoed de dei net mear aktueel is). Administrative en sinteraasje saken wurde
behannele yn de fyfde kommisje, en de lêste (nûmer seis) hâldt him dwaande mei
(ynternasjonale) juridyske saken.

De Feiligensried fan 'e Feriene Naasjes is it heechste bestjoersorgaan fan de
Feriene Naasjes. De feiligensried hat fiif permaninte leden, dy't in fetorjocht
hawwe. de Folksrepublyk Sina (oant 1972 wie Taiwan as neifolger fan
Nasjonalistysk Sina lid mei fetorjocht), Feriene Steaten, Ruslân (dy't yn 1991
de Sowjetuny neifolge), Frankryk en Grut-Brittanje. Yn de feiligensried hawwe
noch tsien oare lannen in plak, dy't elts foar in perioade fan twa jier keazen
wurde. Dizze net-permaninte leden hawwe gjin fetorjocht en kinne oerstimd wurde.
De feiligensried beslist û.o. oer de útfiering fan fredesmissys en hawwe it
foech om nije lidsteaten dy't by de Feriene Naasjes komme te betanken, troch it
brûken fan it fetorjocht. De feiligensried beslist û.o. oer de
fredesstriidkrêften fan de organisaasje.

De Ekonomyske en Sosjale Ried fan de Feriene Naasjes (ôfkoarte ECOSOC) hat ta
doel it befoarderjen fan gearwurking op ekonomysk, sosjaal en humanitêr mêd. De
ECOSOC is net permanint operasjoneel mar komt inkeld in pear kear yn it jier
gear. De ried hat 54 leden dy't foar trije jier keazen binne; alle jierren wurdt
in tredde part troch de Algemiene Gearkomste fan de FN nij keazen.

It Ynternasjonaal Gerjochtshof is it wichtichste rjochterlike orgaan fan de
Feriene Naasjes. It hof hat 15 rjochters, dy't keazen wurde troch de Algemiene
Gearkomste en de Feiligensried. It Ynternasjonaal Gerjochtshof sit yn De Haach
yn it Fredespaleis. It Fredespaleis is ek de setel fan it Permanint Hof fan
Arbitraazje en it Ynternasjonaal Strafhof.

It Siktariaat fan de Feriene Naasjes is it wichtichste bestjoersorgaan fan de
Feriene Naasjes. It siktariaat sit yn New York en hat bûtenposten yn Genêve,
Nairoby en Wenen. De siktaris-generaal wurdt foardroegen troch de Feiligensried
en keazen troch de Algemiene Gearkomste foar in tiidsrek fan fiif jier. It
siktariaat jout ynformaasje, lit ûndersiken dwaan, en nimt de gearkomsten fan de
Feriene Naasjes op syn noed. Dêrneist fiert it siktariaat de taken út dy't
opdroegen binne troch de Algemiene Gearkomste, de Feiligensried, as oare
organen.

De Trustskipsried hâldt tafersjoch op it bestjoer fan de gebieten dy't ûnder it
ynternasjonale trustskipsstelsel pleatst binne (de mandaatgebieten). De measte
mandaatgebieten wienen koloniale gebieten fan lannen dy't yn de Twadde
Wrâldkriich ferslein waarden. It lêste trustgebiet, Palau, krige syn
ûnôfhinklikens op 1 oktober 1994. Omdat der gjin mandaatgebieten mear wienen is
der yn maaie 1994 besletten oom allinnich noch gear te kommen as de Presidint
fan de Trustskipsried of in meardertal fan de lidsteaten dat wol. De ried
bestiet sûnt 1975 út de fiif fetolannen; de Folksrepublyk Sina, Frankryk, de
Russyske Federaasje, it Feriene Keninkryk en de Feriene Steaten.



https://fy.wikipedia.org/wiki/Estl%C3%A2n

Estlân is in Baltysk lân yn Noardeast-Jeropa. De haadstêd is Tallin en de
presidint fan de republyk is sûnt 2006 Toomas Hendrik Ilves. It is it
noardlikste en it lytste fan de trije Baltyske lannen, en it ûnderskiedt him fan
Letlân yn it foarste plak troch de taal: it Estysk is Finoegrysk wylst it Letsk
in Baltyske taal is.

Estlân leit yn it eastlik part fan Europa en foarmet tegearre mei Letlân en
Litouwen de Baltyske steaten. Estlân is it meast noardlike dêrfan. It lân wurdt
begrinzge troch Ruslân yn it easten en Letlân yn it suden. De eastgrins, mei
Ruslân, wurdt foar in grut part foarme troch de Peipusmar (3.555 km2) en de Mar
fan Pskov, en noardliker troch de rivier de Narva. Allinnich yn it suden hat
Estlân gjin natuerlike grins. Oan de noardkante fan it lân leit de Finske Golf
en yn it westen leit de Baltyske See. Estlân omslacht 45.228km2, krekt wat
grutter as Nederlân.

Estlân kin geografysk sjoen ferdield wurde yn twa parten. Yn it noarden en
westen fan it lân leit it kustgebiet mei feansompen en marren. Dêr lizze
hunderten fan eilânnen, dêr't it grutste part fan ûnbewenne is en dêr't guont
fan troch de Sovjet-Uny as militêr terrein brûkt binne. De grutste eilannen
binne Saaremaa en it tichtbeboske Hiiumaa, beide mei in werkenbêr eigen
karakter. De noardlike en westlike parten binne troch de tiid hinne troch
eroazje fan ferskate iistiden flak wurden. De trochsneed hichte yn it kustgebiet
is likernôch 50 meter. It eastlik en it súdlik part fan it lân bestiet út mear
heuveleftich gebiet, foarme troch sânstien. It heechste punt fan Estlân is de
Suur Munamägi (Grutte Aaierberch), dy't oan't de 318 meter rikt. De Suur
Munamägi is ek it heechste punt fan alle Baltyske lannen.

Estlân bestiet út in grut tal marren, der binne mear as 1.400 yn it lân, de
measten marren binne lyts. De grutste mar is de Peipusmar op de grins mei
Ruslân, de mar hat in grutte fan 3.555 km2. Ek binne der in soad rivieren yn
Estlân. De langsten binne de Võhandu mei in langte fan 162 kilometer, de Pärnu
mei 144 kilometer en de Põltsamaa.

Estlân leit yn it noardlike part fan de tuskenbeideklimaatsône en yn it
oergongsgebiet fan see- nei lânklimaat. Omdat Estlân hieltyd troch ferwaarme
wurdt troch Waarme Golfstream is it trochstrings wat waarmer as yn de
buorlannen. De seizoenen yn Estlân binne allegear likernôch like lang.

De winters binne wiet en myld. De temperatuer kin yn dy perioade út en troch
sakje nei -15 °C, mar dat hâldt meastentiids net lang oan. Yn de simmertiid kin
it oant wol 30 °C waarm wurde, mar de trochsneed temperatuer yn dy perioade is
20 °C . Estlân hat oer it algemien koele simmers. Febrewaris is de kâldste
moanne fan it jier, july de waarmste.

Delslach falt it hiele jier troch. It falt benammen yn koarte, slimme buien.
Trochstrings falt der 535 oant 727 milimeter wetter it jier, ôfhinklik fan de
lokaasje. De ynlannen binne meastentiids wieter as de kustgebieten. Likernôch
75% fan de delslach falt yn de foarm fan rein, it oare part as snie.

Foar 1918 hearde Estlân altiten ta ien fan de grutmachten deromhinne: it wie
ôfwikseljend (foar in part) Deensk, Sweedsk, (foar in part) Poalsk en Russysk.
Fierder hat de Dútske Oarder der iuwenlang in wichtige rol spile. Dútsers
besetten hêge funksjes yn bestjoer en amtnerij, wylst de Esten arbeid
ferrjochten. De emansipaasje fan de Esten en fan de Estyske taal kaam pas fan
1800 ôf fan de grûn. Estlân waard yn 1918 in selsstannige steat. It
ûnôfhinkelyke Estlân waard yn 1940 troch de sovjettroepen beset en, nei in
koarte Dútske besetting, yn 1944 by de Sowjetuny ynliifd. Yn 1991 waard Estlân
op 'e nij ûnôfhinklik. De jierren fan tanimmende frijens dy't dêr oan
foarôfgongen, waarden bekend as de sjongende revolúsje.

It lân is sûnt 1991 lid fan de Feriene Naasjes, sûnt 1993 fan de Rie fan Jeropa
en sûnt 2004 de Noard-Atlantyske Ferdrachsorganisaasje. Estlân hat him op 1
maaie 2004 oansletten by de Jeropeeske Uny, mar it hie earst gjin diel oan de
monetêre uny. Op 1 jannewaris 2011 waard de Estyske kroan ferfongen troch de
euro.

De Esten foarmje mei 68,6% it grutste part fan de befolking. Dêrneist befynt har
in grutte Russyske minderheid (25,7%) en lytsere minderheden fan Oekraïeners
(2,1%), Wytrussen (1,2%) en Finnen (0,8%). Om-ende-by 45% fan de ynwenners fan
de haadstêd Tallin is fan net-Estyske komôf. Yn Estlân is ek noch in lytse groep
(300) Estyske Sweden, dy't yn de 13e en 14e iuw arrivearren.

Estlân is op Sina nei it lân mei de minste leauwenden, goed 75% fan de befolking
leaut net. De grutste religieuze streaming fan it lân is it Evangelysk
luteranisme (14,8%), folge troch it East-Ortodokse Kristendom dat benammen
beöefene wurdt troch de Russyske minderheid. Fierders binne der noch wat lytse
kloften Katoliken, Jehova's Tsjûgen en Joaden.

BYP per persoan is $21.800 (2007). Gearstalling fan BYP de sektor is 3% lânbou,
28,5% yndustry en 68,5% tsjinsten.

De Estlânske definsje hat in lânmacht, loftmacht mei in aparte 'stêf
loftferdigening', marine, folksmilysje (Kaitseliit), republikaanske
feilichheidstroepen (ynterne feiligens en grinstroepen), maritime
grinsferdigening, kustwacht. Grinstroepen en it Ministearje fan Ynlânske Saken
wurde yn kriichstiid part fan de Estlânske definsje. De kustwacht heart yn
fredestiid by it Ministearje fan Definsje en yn kriichstiid by de Estlânske
marine.

Yn 2005 wienen der 291.696 Estlânske mannen fan tusken de 16-49 jier. Dêrfan
wienen 200.382 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2005 wienen dat der 11.146.

Wichtichste havens binne Kuivastu, Kunda, Muuga, Tallin en Virtsu. Tallin hat it
grutste fleanfjild fan Letlân. De wichtichste autodyk is de E 67 "Via Baltica".



https://fy.wikipedia.org/wiki/Earste_Wr%C3%A2ldkriich

De Earste Wrâldkriich (1914 - 1918) wie in kriich om it machtlykwicht yn hiel
Jeropa.

It bekendste en wichtichste front rint fan de Belgyske dunen yn Nieuwpoort en De
Panne oant de Frânsk-Switserske grins yn Bazel. De kuststreek waard ferdigene
oan Belgyske side, fan Nieuwpoort fierder nei it suden by De Panne lâns oan de
Frânske kusten ta. Oan Dútske side, fan Nieuwpoort nei it noarden oant Seelân en
de Nederlânske grins ta. De Nederlânske grins wie fjider folslein ôfsletten mei
ûnder stroom setten stikeltried oant yn de omkriten fan Venlo. Nederlân wie yn
de oarloch neutraal en ûnbeset.

Dêrby makke de ûnfrede ûnder de Dútsers oer de ôfrin fan de oarloch (twongen
herstelbetellings en slimme beheining fan de legermacht) de aspiraasjes fan
Adolf Hitler en syn nazipartij, wat úteinlik mei de oanlieding wie ta de Twadde
Wrâldkriich.

De casus belli foar de oarloch wie de moard op Frans Ferdinand, troanopfolger
fan Eastenryk-Hongarije, en syn frou Sophie Chotek yn Sarajevo troch de Servyske
nasjonalist Gavrilo Princip. De wiere oarsaken leinen lykwols djipper.

Yn it begjin fan de 20e iuw bestie yn Jeropa in wankel machtslykwicht dat troch
in oantal foarfallen ûndermine waard:

It Ottomaanske Ryk keas yn de earste wrâldkriich de kant van Dútslân,
Eastenryk-Hongarije en Itaalje yn de Triple alliânsje. Dit wie foar it
Ottomaanske ryk in fatale kar. De Britten seagen fan it begjin ôf al it
Ottomaanske ryk as de swakke keat fan de alliânsje. Yn 1915 probearren de
Ingelsken om’e nocht in direkte oanfal op it Ottomaanske Ryk te dwaan. Omdat
dizze mislearre wie, besochten de Ingelsken op in soad oare manieren de Turken
út de oarloch te stjitten. Ien fan dy manieren wie it opstoken fan in revolúsje
yn it Ottomaanske ryk. Hjirfoar waard it Arabysk nasjonalisme ekstra oanwakkere.
De Arabieren libben nammentlik ûngefear 400 jier sûnder problemen ûnder
Ottomaanske ûnderdrukking, oant de jonge Turken dy’t oan’e macht kommen wienen
it iuwenâlde rezjym oanpasse woene oan de Turkske noarmen en wearden. De Britten
fûnen hjiryn in bûnsgenoat yn Sharif Hussein Ibn Ali, de sharif fan Mekka. In
soad tige leauwige moslims leauwe dat hy de wiere erfgenamt fan de profeet
Mohammed is. Dit late ta in Arabyske opstân tsjin de Ottomaanske hearskippij,
mei as gefolch de Arabyske ûnôfhinklikheid.

Doe’t it Ottomaanske ryk fallen wie, fielden de Arabieren harren ferret, dûbeld
ferret. Net allinnich hienen de Ingelsken it Sykes Picot ferdrach ôfsluten.
Hjiryn hienen Frankryk en Ingelân ôfsprutsen it Midden-Easten ûnder
Britsk-Frânsk mandaat te stellen. Boppedat hienen de Britten it sionisme
oanpuonne troch yn de Balfour-declaration de joaden in eigen steat te beloovjen
yn it hjoeddeiske Palestina. Eartiids wie dit lân it hillige Israël foar de
Joaden. Yn dy tiid waard it lân troch in soad Arabieren bewenne. De Arabieren
rôpen in ûnôfhinklike steat út yn Damaskus. De Arabieren koenen lykwols net lang
tsjin de sterkere Jeropeanen stânhâlde. De Britten en Frânsken namen dus op dit
momint de kontrole oer it Midden Easten oer en fierden in weryndieling troch
dy’t harren it bêste útkaam.

Syrje waard dus ûnder direkt Frânsk mandaat steld. De kristlike dielen fan
Syrje, dy’t oan de kust leinen, waarden ôfsplitst, en waarden omdoopt ta de
steat Libanon. Irak en Palestina waarden dus ûnder Ingelsk mandaat steld. Irak
krige in nije kening, nammentlik, de soan fan Sharif Hussein, Faisal. Palestina
waard yn twaën dield. De eastkant waard omdoopt ta Transjordaanje, hjir kaam ek
in soan fan Sharif Hussein oan de macht, Abdullah. De Westkant waard ûnder
direkt Britsk gesach steld. Dit lân wie it beloofde lân foar de Joaden, sadat se
einliks in eigen steat stiftsje koenen. Troch in hantlanger fan de Britten, Ibn
Saoed, waard ek in nije steat oprjochte, nammentlik it keninkryk Saoedy-Araabje.

Tagelyk hie de fal fan it Ottomaanske ryk derfoar soarge dat Kemal Atatürk
stikje by bytsje mear ynfloed krige. Hy sette in programma fan modernisaasje en
sekularisaasje op. Hy die ôfstân fan it Kalifaat, en hy wie foar de emansipaasje
fan de frou. Hy besocht der ek foar te soargjen dat de minsken harren mear
westersk klaaien gienen. Hy fûn it trouwens ek belangryk dat der mear Turksk
praten waard ynstee fan Arabysk. Neidat it Ottomaanske ryk fallen wie, bleau
Turkije derop trochhammerjen in diel fan Jeropa te wêzen, en dat it dêrtroch dus
ôfstân dien hie om in diel fan it Midden-Easten te wêzen.

In oar kearpunt yn de skiednis fan it Midden-Easten is de ûntdekking fan oalje
yn Perzië, Saûdy-Araabje, Lybje en Algerije. It kaam derop del dat der yn it
Midden-Easten de grutste foarrie maklik tagonklike rûge oalje lei, wat yn de 20e
iuw de wichtichste grûnstof wie foar de yndustry. Hoewol’t it westen hast alle
oalje eksportearje liet foar de opkommende auto-yndustry, en oare yndustryële
ûntwikkelingen. Hjirtroch waarden de Arabyske keningen en emiraten ferskuorrende
ryk. Dit soarge derfoar dat, at se oan’e macht bliuwe woenen, se der belang by
hienen de westerske hegemony te behâlden.

Yn de jierren ’20 en ’30 wienen Egypte, Irak en Syrje op wei nei ûnôfhinklikens.
Hoewol’t Ingelân en Frankryk se net offisjeel ûnôfhinklik ferklearre hie, waard
dit harren wol twongen nei de twadde wrâldkriich. Yn Palestina soargen de
konflikten tusken Arabysk nasjonalisme en Sionisme foar in sitewaasje dy’t de
Ingelsken net ferhelpe koenen en ek koenen se haren hannen der net fan ôflûke.
Ek de opkomst fan Adolf Hitler yn Dútslân soarge derfoar dat party Joaden
stribben nei it hawwen fan in eigen steat yn Palestina. Dit soarge foar in soad
alteraasje yn de Arabyske hoeke.

"Es ist nichts, es ist nichts" wienen de wurden fan Frans Ferdinand neidat hy
delsketten wie. De prins fan Eastenryk-Hongarije hie wolris flaters makke mar
hie selden slimmer de planke misslein doe’t hy dizze wurden bliedend en
stjerrend yn syn auto útspruts.

De publike opynje yn Jeropa keas de kant fan Wenen. Sels de Russen lutsen harren
hannen walgjend fan de Servjers ôf, dy’t nei de grouwélige keniningsmoard op de
Servyske kening Alexander en keninginne Draga yn 1903 al in minne namme hienen.
De oanslach like yn earste ynstânsje mei in sisser ôf te rinnen, Eastenryk like
net te reagearjen. De saak waard ôfdien as in ynsidint feroarsake troch in pear
jonge hjithollen.

Yn Wenen waard lykwols gniisd: libben wie de prins foar it hof in lestpost west,
mar syn dea soe in ideaal ekskús wêze om Servje oan te pakken. Nei him fan
Dútske stipe fersekere te hawwen (de blanko cheque) stelde Eastenryk op 23 july
1914 (hast in moanne nei de moard) in ultimatum (it July-Ultimatum) oan Servje.
It ultimatum easke koartwei dat de saak oant de boaiem ta útsocht wurde moast.
Hjirfoar moast Servje him in djipgeande ynbrek op de soevereiniteit oer syn kant
gean litte, ûnder mear troch it tallitten fan Eastenrykske plysjebeämten. Servje
stimde mei alle easken yn, op ien nei, wêrnei’t Eastenryk de saak op skerp sette
en mei oarloch drige.

Yn 1914 waard de sitewaasje yn Jeropa hieltyd slimmer. Benammen nei de moard
troch in Servjer op de Eastenrykske aartshartoch Frans Ferdinand op 28 juny
stjoerde Jeropa op oarloch oan. In web fan ferdraggen en belangen makke dat at
ien fan de grutmachten oanfalle soe, dat dan de oare grutmachten ek yn 'e
oarloch komme soe.

Op 30 juny mobilisearre Ruslân, beskermer fan Servje. Dútslân stelde, as
bûnsmaat fan Eastenryk, in ultimatum om dy mobilisaasje yn te lûken, en
mobilisearre dêrnei ek. Frankryk, as bûnsmaat fan Ruslân mobilisearre ek.
Dútslân begûn mei it útfieren fan it Von Schlieffenplan en ferklearre Frankryk
de oarloch, op 3 augustus. De oarlochsferklearing oan Belgje waard troch
Grut-Brittanje as casus belli brûkt, dat ferklearre dat it boarch stie foar de
neutraliteit fan Belgje.

Mei dit Sniebaleffekt waard de oarloch dochs beskôge as in oarloch sa'r der mear
west hienen. Der wie oannaam dat eltsenien thús wêze soe “as de blêden falle”.

De siselfoarmige opmars fan de Dútsers troch Belgje en Noard-Frankryk like yn it
earstoan aardich neffens plan te ferrinnen. De Dútsers teagen op oan de rivier
de Marne ta, dêr’t de Frânsken besochten har op te kearen. De Dútsers berikten
in lyts oerwicht, mar de Generale Stêf fûn dat it plan tefolle ôfwikings oprûn
en liet it Dútske leger weromlûke op Chemin des Dames. It front woeks troch
omlûkende bewegings fan beide partijen nei it westen oant de Noardseekust, de
Rees nei de See. Nei oardel moanne leinen de fronten fêst yn in rinfuorgestriid
dêr't hja foar hast de hiele oarloch bliuwe soenen.

Mar stadichoan kaam it besef dat al dy oanfallen neat úthellen om't de
ferdigener altiten it foardiel hie. Dit wie it earst dúdlik foar de lju yn de
rinfuorgen. Dat besef late ta twa kear in Krystbestân, yn 1914 en 1915, en yn
1917 ta in oproer yn it Frânske leger, dêr't hiele rezjiminten tagelyk wegeren
anfalsoarders út te fieren. Foar it measte part wie de reaksje fan de offisieren
om wa wegere dea te sktten, mar by it oproer besleat generaal Pétain mei de
soldaten te praten, en dêrnei waard it Frânske leger net mear ynset foar grutte
offensiven.

Servje waard yn 1915 ynnaam. De alliearden waarden dêrnei fuortjeie, oant hja
allinnich noch Korfoe en Thessaloniki yn hannen hienen. Oan de ein fan de kriich
waard al it gebit lykwol weromwûn.

Bulgarije oan de kant fan de Sintralen en Itaalje oan de kant fan de Alliearden
fochten allinnich mei sa fier hja harren eigen betwiste gebieten ynnimme koenen.
Beiden dienen oars net mei oan de striid. Earst yn 1918 waard Eastenryk by
Vittorio Veneto ferslein.

Op 5 novimber ferklearren de Turken de alliearden de oarloch. De Turken hienen
yn it Heine Easten in front tsjin Grut-Brittanje en yn de Kaukasus in front
tsjin Ruslân. De Alliearden koenen de Arabieren oerhelje ta de Arabyske Opstân
dy't úteinlik de Turken op dat front ferdreau. Grut-Brittanje besocht ek troepen
lanje te litten yn Turkije, mar waarden ferslein yn de Slach om Gallipoli. De
Turken fochten mei wikseljend súkses tsjin Ruslân. Nei de Russyske Revolúsje
besette it Turkske leger de Kaukasus, mar it moast him yn 1918 dochs oerjaan.

Yn de earste moanne fan de oarloch, augustus 1914, skeaten Frânske soldaten
triengas (xylyl bromide) nei de Dútsers en waarden dêrmei dus de earsten dy’t
gifgas brûkten. It Dútske leger wie dêr tjsinoer de earste dy’t serieus stúdzje
die nei gifgas, en wie it earste dat it yn 1915 op grutte skaal brûkte. De
wapens waarden dêrnei oan beide kanten brûkt, en ek nei it brûken fan syktmes as
wapens waard oan beide kanten ûndersyk dien.

Dútslân beantwurde de seeblokkade fan de alliearden mei dûkboaten. Yn 1916 waard
in skipslach útfochten, de seeslach by Jutlân, dy't de Ingelske fleat
ferneatigje moast. It wie in Dútsk sukses, mar net genôch. Dútslân besleat ta
ûnbeheinde dûkboatoarloch. Amearika, oant dy tiid yn twa kampen troch ferskaat
komôf yn Jeropa, keas foar de Alliearden doe't it Zimmermanntelegram ûnderskept
waard, wêrtroch dúdlik waard dat Dútslân Meksiko en Japan oerhelje woe nei Dútse
side, om sa Amearika ôf te lieden. De Feriene Steaten heinen in grutte Marine,
mar op it lân hie harren oanwêzigens ynearsten hast gjin ynfloed, om't der gjin
materieel wie. Mei de tiid woene hja al ona ynfloed.

Yn de simmer van 1918 besleaten Hindenburg en Ludendorff noch ien kear alles op
alles te setten. De Dútsers foelen ommers op trije punten oan, by de Marne, de
Somme, en by Yper. Der waard al wûn, mar troch de oanwêzigens fan de farske
Amearikanen kaam der gjin trochbraak, en waarden de Dútsers yn de hjerst fan
1918 weromdreaun.

Yn de hjerst fan 1918 sleaten Turkije en Bulgarije wapenstilstannen.
Eastenryk-Hongarije folge op 3 novimber. Yn Dútslân bruts de opstân út, en de
republyk dy't dêr út kaam, kaam in wapenstilstân oerien. De Oarloch waard op 11
novimber beëinige.

De kriich wurdt Earste Wrâldkriich neamd omdat it as de earste oarloch sjoen
waard dêr’t lannen "út de hiele wrâld" aktyf of passyf by belutsen wienen.
Hoewol’t letter de folle gruttere Twadde Wrâldkriich útbruts, wurdt de Earste
Wrâldkriich noch hieltyd ek wol de "Grutte Oarloch" neamd, al waard de namme
Earste Wrâldkriich al yn 1920 troch luitenant-kolonel Repington brûkt yn syn
boek The First World War 1914-18; hy foarseach al dat de Earste Wrâldkriich in
twadde útlokje soe. De namme "Earste Wrâldkriich" is oanfjochtber, omdat de
Sânjierrige oarloch yn de 18e iuw al yn Jeropa, Amearika en Aazje útfochten
waard.



https://fy.wikipedia.org/wiki/Adolf_Hitler

Adolf Hitler (Braunau am Inn, 20 april 1889 – Berlyn, 30 april 1945) wie de
lieder fan de Nasjonaalsosjalistyske Dútske Arbeiderspartij (NSDAP,
nazi-partij). Hy waard keazen as kânselier fan Dútslân yn 1933, en waard Führer
('lieder') yn 1934, hy bleau Führer oant syn dea yn 1945.

Adolf Hitler waard berne yn Eastenryk, as fjirde bern fan de seis. Syn heit,
Alois Hitler, (1837-1903), wurke by de dûane. Syn mem, Klara Pölzl, (1860-1907),
wie de tredde frou fan Alois. Hja wie ek syn nicht, dat der moast goedkar komme
foar it houlik. Fan Alois en Klara harren seis bern, waarden inkeld Adolf en syn
suster Paula folwoeksen. De heit fan Hitler hie ek in soan, hy hite ek Alois, en
de dochter, Angela, by syn twadde frou. Syn heit Alois waard ûnwettich berne. Hy
hie de earste 39 jier fan syn libben de efternamme fan syn mem, Schicklgruber.
Yn 1876 krige er de efternamme fan syn styfheit, Johann Georg Hiedler. De namme
waard stavere as Hiedler, Huetler, Huettler en Hitler, de beämte hat de namme
wierskynlik feroare nei "Hitler".

Hitler sei dat er as lyts jonkje gisele waard troch syn heit. Jierren letter
fertelde er syn siktaresse, "Ik soe nea wer gûle as ús heit my slaan soe. In
stikmannich dagen letter hie ik de kâns om dy wil te testen. Us mem wie tige
benaud doe’t se by de doar stie en ik súntsjes de klappen mei de stôk tsjin de
efterholle telde."

Hitler syn pake wie nei alle gedachten ien fan de bruors Johann Georg Hiedler of
Johann Nepomuk Hiedler. Der waard ek rabe dat Hitler foar in fearns part Joadsk
wie mei't syn beppe, Maria Schicklgruber, swier wurden wie doe’t se tsjinstboade
wie yn in Joadske húshâlding.

De famylje fan Hitler ferhuze faak, fan am Inn nei Passau, Lambach, Leonding, en
Linz. De jonge Hitler die it bêst op ‘e basisskoalle. Mar de sechste klasse, it
earste jier fan de HAFU (Realschule) yn Linz moast op ‘en nij dwaan. Syn
dosinten seinen dat er net leare woe. Ien fan Hitler’s freontjes wie Ludwig
Wittgenstein, in ferneamd filosoof yn ‘e tweintichste iuw. Yn in boek fan
Kimberly Cornish wurdt skreaun oer rûzje tusken Hitler en Joadske bern, ek
Wittgenstein, dêr’t er faaks wol de anty-semityske hâlding fan krigen hat.

Hitler sei dat er net studearje woe om syn heit, dy woe dat er letter ek by de
dûane wurkje soe, mar Hitler woe keunstner wurde. Mar doe’t syn heit stoar yn
1903, die Hitler it net better op skoalle. Doe’t er 16 jier wie, gie Hitler fan
skoalle ôf sûnder diploma.

Fan 1905 ôf libbe Hitler yn Wenen mei in weesbern pinsjoen en help fan syn mem.
Hy hat it twa kear besocht, mar waard net talitten oan de keunstakademy fan
Wenen (1907-1908), dêr’t er tynge fan krige dat er net gaadlik wêze soe as
keunstner. Se joegen him goerie en besykje it ris mei arsjitektuer. Syn
tinkskrift jout in oare nijsgjirrigens wer:

Op 21 desimber, 1907, stoar Hitler syn mem yn de âldens fan 47 jier oan
boarstkanker. Lykas it oardiel fan de rjochtbank wie, joech Hitler in part fan
syn weesjild oan syn suster Paula. Doe’t er 21 wie, krige er it neilittenskip
fan syn muoike. It libben as keunstner yn Wenen foel him ôf, hy tekene
postkaarten en ferkocht de skilderings oan hannelers en toeristen.

Hitler sei dat er earst anty-Semitysk wurden wie yn Wenen, dêr’t in grut Joadske
mienskip wie, mei Ortodokse Joaden út Ruslân wei flechte. Wylst syn âlde
skoalfreon, August Kubizek sei, dat Hitler al oertsjûge wie fan it
anty-Semitiske doe’t weigong út Linz. Wenen wie al lang in stêd mei
foaroardielen oer it leauwen en 19e iuwsk rasisme. Hitler skreau yn Mein Kampf
dat er nei it sjen fan in Ortodokse Joad de Joaden fanwegen etnisiteit begûn te
haatsjen, dêrfoar die er dat inkeld om de religy, mar Hitler wie doe neffens de
berjochten net sa bot dwaande mei anty-Semityske saken. Faak kaam er te jûnsiten
by Joaden thús, en Joadske hannelers besochten syn keunstwurken te ferkeapjen.

Hitler kin ek beynfloede wêze troch Maarten Luther syn Oer Joaden en har
leagens. Kristallnacht wie op 10 novimber—Luthers jierdei.

Hitler hie yn ‘e maitiid fan 1913 it lêste guod fan syn heit urven en ferfear
nei München. Hy skreau yn Mein Kampf dat hy altyd al de langst hie om him yn in
echte Dútske stêd nei wenjen te setten. Yn München hied er niget oan boukeunst
krigen. Ferhúzje nei München holp him ek om net yn Eastenryk syn militêre
tsjinst te dwaan, mar letter waard er arrestearre troch de polysje. Nei in
lichaamlike test (feit is dat er doe 173sm grut wie) en in twadde test, kaam it
Eastenrykse regear ta it beslút dat Hitler net gaadlik wie foar de militêre
tsjinst en gie werom nei München. Mar doe’t Dútslân yn ‘e Earst Wrâldkriich
behelle waard, skreau er in brief nei Kening Ludwig III fan Beieren dat er
graach in it Beierske rezjiment woe. Dy oanfraach waard goedkard, en Hitler kaam
yn it Beierske hear.

Dútslân wie wakker bliid mei it begjinnen fan de Earste Wrâldkriich, ek Hitler
wie optein. Wilens de Earste Wrâldkriich waard Hitler net as in held sjoen, mear
as in fremden ien. Hy waard ordonnans, dêr’t er yn nuodlike tastannen post
bringe moast nei it westlike rinfuorgefront. De earste kear dat er echt mei de
kriich te krijen hie, wie wilens de Earst Slach om Ieper. It die bliken dat er
gjin bangeskiter wie, en krige ûnderskeidings dêrfoar. Foar syn dapperens krige
Hitler al yn desimber 1914 it Izeren Krús twadde klasse. Yn ‘e maitiid fan 1918
krige er in Rezjimintsdiploma fanwege syn dapperens yn de striid tsjin de fijân,
en yn desimber 1918 krige er it Izeren Krús earste klasse, dat mar in lyts tal
soldaten krigen hat. Yn 1918 waard Hitler skansearre by in gasoanfal. Hy wie
trije moannen lang ferbline troch it gifgas. Ek waard er by Mesen ferwûne oan ‘e
foarholle troch in skampskot. Om dy groede te ferbergjen hied er it hier der
oerhinne mei in skune blês. De oan fan it westlike front troch Amerikaanske
yntervinsje en it útputten fan Dútske reserves, hat Hitler, dy’t yn it sikehûs
fan Pasewalk lei, net meimakke; hy tocht dat it front de fijân wol keare koe.
Hitler leaude dat it ferlies fan de kriich de skuld wie fan de sosjalisten,
Joaden, kommunisten en republikeinen (ek wol Novemberverbrecher). Alhoewol’t er
it poerbêst dien hat as korporaal waard Hitler nea befoardere. Se wienen fan
betinken dat er net in groep liede koe.

Hitler slute him yn 1919 oan by in lytse politike partij, de Dútske Arbeiders
Partij. Ridlik gau krige er stipe fan de oare partij leden. Twa jierren letter
waard er de lieder fan de partij. Hy feroare de namme fan de partij nei
Nasjonaal Sosjalistyske Dútske Arbeiders Partij. Letter bekend as de Nazi
partij.

Meidat Hitler sa gau safolle stipe krige, woe der yn 1923 de macht yn Beieren
oernimme en letter dy fan de Republyk fan Weimar. Winliken wist Hitler wol dat
it net safolle opsmite soe, mar hy hie de eangst dat de partijleden faaks nei
oare radikalere partijen gean soe, dy’t wol ree wiene foar geweld. De
Bierkellerputsch (ek wol; Hitler Putsch of Müncher Putsch) begûn yn in bierhal.
Hitler stelde it nije regear foar oan ‘e harkers yn ‘e seal, wylst keppels
manlju mei wapens strategyske gebouwen en ynstellings besochten te feroverjen.
Ernst Röhm die ek mei oan dy Putsch, mar it plan mislearre en fjirtjin leden fan
de partij en fjouwer polysjemannen stoaren. Hitler waard feroardiele en moast
foar fiif jier de finzenis yn, dy fan Landsberch. Nei ien jier, op 20 desimber
1924, mocht er der wer út. Yn ‘e finzenis hied er Mein Kampf (Myn striid)
skreaun. Yn dat autobiografyske boek skreau er oer syn bernetiid, en syn tiid yn
Linz, Wenen en München, hy joech syn ideëen en tinzen stal, en skreau oer syn
plannen foar de takomst.

Yn 1933 waard Hitler rykspresidint fan de Republyk fan Weimar, en Paul von
Hineburg rykskânselier. Paul von Hindeburg woe leaver net mei Hitler gearwurkje,
mar nei drege petearen mei machtige lju moast er wol. Yn dy tiid kocht Hitler
'Haus Wachenfeld', wat letter de Berghof neamd wurde soe. Paul von Hindeburg
stoar op 2 augustus 1934. Hitler oppenearre him as baas fan it Dútske Ryk en mei
it goedkarren fan in nije wet waard Hitler diktator fan Dútslân as Führer und
Reichskanzler.

Hitler sette yn 1939 útein mei de Twadde Wrâldkriich en begûn mei de ynfaazje
fan Poalen. It Dútske leger ferovere sawat hiel Jeropa. Yn de kriich stoaren 6
miljoen Joaden yn Dútske konsintraasjekampen.

Yn 1944 wie in groep offisieren it net iens mei it bewâld fan Hitler en syn
kranksinnige belied. Dy groep mei Claus von Stauffenberg as lieder besochten op
20 july 1944 om Hitler te fermoardzjen, mar dy oanslach mislearre.

Oan ‘e ein fan de kriich wiene hieltyd mear offisieren tsjin Hitler, de measte
Führerbefehlen waarden net mear útfierd. Op 20 april 1945 hie Hitler syn 56e
jierdei, dat soe ek syn lêste jierdei wurde. Doe siet er al yn in bunker yn
Berlyn, dêr’t er oant syn dea ta bliuwe soe. Tsien dagen letter die Hitler
himsels tekoart. Nei alle tinzen die er dat mei gif en skeat him en syn frou Eva
Braun troch de holle. Acht dagen letter, op 8 maaie 1945, joech Dútslân belies.



https://fy.wikipedia.org/wiki/Wringedieren

De wringedieren, rêchbonkedieren of fertebraten (Latynske namme: Vertebrata)
foarmje in ûnderstamme fan it ûnderryk fan 'e echte dieren (Metazoa), de
boppestamme fan 'e nijmûnigen (Deuterostomata) en de stamme fan 'e
rêchstringdieren (Chordata). Ta dizze ûnderstamme hearre û.m. de sûchdieren,
fûgels, reptilen, amfibyen en fisken, mei yn totaal sa'n 64.000 wittenskiplik
beskreaune soarten. Dêrmei foarmje de wringedieren fierwei de grutste groep
binnen de rêchstringdieren, dy't út likernôch 67.000 soarten besteane.

Wringedieren ûnderskiede har fan 'e oare rêchstringdieren trochdat by har it
rêchpiid beskerme wurdt troch in wringe. Alle wringedieren hawwe in ynwindich
skelet mei draaibonken (wervels) dêr't in sintraal senuwstelsel trochhinne rint.
De measte soarten hawwe ek in plasse (skedel), kaken, en twa pear lidden. De
plasse beskermet de harsens, en de eagen en earen, wat nei alle gedachten laat
hat ta gruttere yntelliginsje. De draaibonken (of wringen) foarmje mei-inoar de
wringe of rêchbonke, dêr't it rêchpiid binnenyn sit. De wringe as gehiel jout
stevichheid oan it skelet en makket gruttere groei mooglik.

Ta de wringedieren wurde ek de slymnjoggeneagen (Myxini) rekkene, dat kaakleaze
fisken binne, dy't gjin echte wringe hawwe. Har neiste sibben, de njoggeneagen
(Pteromozontida of Hyperoartia), hawwe lykwols àl in wringe, dat se hearre
perfoarst ta de wringedieren. Men soe sadwaande stelle kinne dat de namme
"wringedieren" net sa goed keazen is, om't dy net de hiele lading dekt. Mei't de
slymnjoggeneagen har fan 'e neiste net-wringedieren ûnderskiede trochdat se in
plasse hawwe, wurde de wringedieren yn wittenskiplike fermiddens ek wolris de
Craniata of plassedieren neamd.



https://fy.wikipedia.org/wiki/Wiskunde

Wiskunde wurdt yn it algemien definiearre as de stúdzje fan patroanen fan
struktueren, feroaring en romte; ynformeel soe sein wurde kinne dat it de
stúdzje fan getallen en nûmers is. Yn de formalistyske opfetting is it ûndersyk
fan aksiomatysk definiearre abstrakte struktueren fêstlein yn logyske en
matematyske notaasjes.

Yn de measte talen (Ingelsk: mathematics; Dútsk: Mathematik; Frânsk:
mathématiques) is it wurd foar wiskunde ôflaat fan it Grykske wurd μάθημα
(mathèma), dat wittenskip, kennis of leare betsjut. It Nederlânske wurd wiskunde
is troch Simon Stevin yn de 17e iuw as wisconst (kuenst fan it gewisse of it
sekere) oan dizze wittenskip ferbûn.

In protte ûnderwerpen fan stúdzje yn de wiskunde fine harren oarsprong yn oare
eksakte wittenskippen as de natuerkunde en de astronomy. Wiskundigen bestudearje
ek matematyske struktueren en ûnderwerpen om estetyske redenen of om in mear
algemiene oplossing te finen foar besibbe fraachstikken op ferskate dielmêden.
Der wurdt hjirby ûnderskied makke tusken de teoretyske en de tapaste wiskunde.
Yn de teoretyske wiskunde bestudearje guon wiskundigen de wiskunde foar de
aardichheid, wêrby't de wiskunde min of mear as keunstfoarm beskôge wurdt.



https://fy.wikipedia.org/wiki/Sloveenje

Sloveenje is in lân yn Midden-Jeropa. De haadstêd is Ljubljana en de president
fân de republyk is sûnt 2012 Borut Pahor.

Sloveenje is in lyts lân mar hat in ferskaat oan lânskip. It Alpengea bepaald it
lânskip yn it noardwesten fan Sloveenje, de Julyske Alpen. De heechste berch
leit yn it nasjonale natoergebiet Triglav, dy berch hjit ek fan Triglav. It
berchte en heuvels yn it noardeasten binne útrinners fan de Alpen. De rivieren
Save en Drau streame nei it easten en komme út yn de Donau.

Fan 1283-1918 foel Sloveenje ûnder Habsburchsk hearkippij. Nei de Earste
Wrâldkriich waarden inkele dielen fan Kroaasje, Servje en Montenegro gearfoegd
ta ik keninkryk Joegoslaavje, de rest kaam by Itaalje en Eastenryk. Yn 'e Twadde
Wrâldkriich wie Joegoslaavje beset troch Nazi-Dútslân. Nei de kriich reagen de
Slovenen de Dútsktalige minderheid út harren lân. Op 25 juny 1991 ferklearre
Sloveenje himsels ûnôfhinklik.

Sloveenje hat 2.046.876 ynwenners (2010). By de folkstelling fan 2002 bestie de
befolking benammen, foar 83,1%, út Slovenen. Dêrnjonken binne der treflike
minderheden út it eardere Joegoslaavje yn Sloveenje: Serven 2%, Kroaten 1,8% en
Bosnjers 1,1%. De Italjaanske (0,1% fan de befolking) en Hongaarske (0,3%)
minderheden binne de ienichste minderheden fan Sloveenje dy't erkend en wetlik
beskerme binne. Hja wurde ek fertsjintwurdige yn it Nasjonale Assemblee. Mei 99
ynwenners de kante kilometer hat Sloveenje Europeesk sjoen in lege
befolkingstichtens. Der binne likernôch 400.000 Slovenen om utens.

Fan âlds hingje de measte Slovenen de Roomsk-Katolike Tsjerke oan. Foar de
Twadde Wrâldkriich wie 97% Roomsk-Katolyk, 2,5% wie Lutersk en mar in heal
prosint hie in oar leauwe. By de folkstelling fan 2002 wie noch mar 57,8%
Roomsk-Katolyk. Lykas yn oare lannen yn Europa sakket ek yn Sloveenje it tal
oanhingers fan it Fatikaan, yn 1991 wie 71,6% fan de befolkings noch
Roomsk-Katolyk.

De Islam wurdt troch 2,4% fan de befolking oanhong, de islam is dêrmei de
twadgrutste religy fan it lân. It leauwe is sûnt de jierren 1970 yn opkomst yn
Sloveenje. De measte fan dizze moslims komme fan de Balkan, benammen út Bosnje,
Kosovo en Masedoanje.

Likernôch 2,3% fan de Slovenen de Eastersk-Ortodokse Tsjerke oan. Dizze ploech
minsken wenje benammen yn de regio Bela krajina yn it súdeasten fan Sloveenje.

De offisjele taal fan Sloveenje is it Sloveensk, dat ûnderdiel útmakket fan de
Súd-Slavyske taalkloft. It is de memmetaal foar 88% fan de befolking, wylst mear
as 92% de taal deistich brûkt. Dêrnjonken binne it Italjaansk en it Hongaarsk
offisjele talen yn de etnysk mikse gebieten oan de Hongaarske en Italjaanske
grinzen, it Italjaansk yn Sloveensk Ystrje en it Hongaarsk yn de regio
Prekmurje. Likernôch 0,6% hat fan de talen as memmetaal.

Njonken it Sloveensk binne der in soad minsken dy't in oare súd-Slavyske taal as
memmetaal hawwe, it giet benammen om it Kroatysk, Bosnysk, Servysk en
Servo-Kroatysk.

Fan âlds is it Dútsk de lingua franca yn Sintraal-Europa. De taal waard brûkt yn
de hannel, wittenskip en literatuer. It Dútsk wie ek de meast ûnderwizen
bûtenlânske taal op de skoallen. Yn Sloveenje feroare dit mei de stifting fan
Joegoslaavje, wêr't it Servo-Kroatysk de taal fan de oerheid wie.

Hjoed de dei is de posysje fan it Dútsk oernaam troch it Ingelsk. It Dútsk hat
lykwols harren sterke posysje behâlden as in wichtige taal en is de meast keazen
twadde bûtenlânske taal op de hegeskoallen.

Sloveenje is sûnt 1992 lid fan de Feriene Naasjes, sûnt 14 maaie 1993 fan de Rie
fan Jeropa en sûnt 2004 fan de Noard-Atlantyske Ferdrachsorganisaasje. Sûnt 2004
is it lân lid fan de Jeropeeske Uny, mar it hat gjin diel oan de monetêre uny.

BYP per persoan is $28.000 (2007). Gearstalling fan BYP per sektor is 2,1%
lânbou, 34,4% yndustry en 63,5% tsjinsten.

Yn 2008 wienen der 494.496 Sloveenske mannen fan tusken de 16-49 jier. Dêrfan
wienen 406.951 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 10.516.



https://fy.wikipedia.org/wiki/Nigearia

Nigearia is in lân yn it westen fan Afrika en hjit offisjeel de Federale
Republyk Nigearia. De haadsted is sûnt 12 desimber 1991 Abuja. Foar 1991 wie de
havenstêd Lagos de haadstêd fan it lân. Nigearia waard op 1 oktober 1960
ûnôfhinklik fan Grut-Brittanje.

De namme fan it lân kaam yn 1897 op it aljemint yn The Times as útstel fan de
koloniale redakteur Flora Shaw, dy't letter mei de gûverneur fan Nigearia
(Frederick Lugard) trouwe soe. De namme komt fan de wurden "Niger" (dat wie de
langste rivier fan it lân) en "Area" (Ingelsk foar gebiet).

Nigearia beskikt oer in fochtich-hjit klimaat. Oan de kust leit in 15-90 km
brede stripe mei mangrovebosken dat fierder lân ynwaarts oergiet yn in gurdle
mei oerwâlden. It binnenlân leit foar in grut part op in plato dat út savannen,
steppen en woastyngebieten bestiet. Yn it noardeasten leit it grutte Tsjaadmar.
It lân wurdt troch de rivier de Niger trochsnien oer in lingte fan 1168 km en
mûnet út yn in 24.000 km grutte delta by de Atlantyske Oseaan.

It noarden en it suden fan Nigearia waarden troch it Britske kolonia bestjoer,
nettsjinsteande de grutte ferskillen mei leauwen en kultuer, gearfoege ta ien
lân. Ien de earste bewegingen foar mear foech wie de Nigerian Youth Movement. De
lieder fan dizze beweging, publisearde yn 1943 in plan fan ûnôfhinklikens fan
Nigearia. Winliken wie der net genôch omtinken foar de demografyske ferskillen:
Oare folken binnen Nigearia rekken yn konflikt mei Nnamdi Azikiwe, dy't sels fan
it Igbo-folk kaam.

Dêrnei kamen der bewegingen om de folken fan Nigearia tichter byinoar te
bringen, mar se dienen neat foar it ferienigjen fan it lân. Dêrom stifte Nnamdi
Azikiwe de National Council of Nigeria and the Cameroons (NCNC), de Yoruba
dienen dat ek yn 1951 mei de Action Group (AG). Yn it noarden stiften de
Hausa-Fulany it Northern People's Congress (NPC) yn 1949.

Yn 1959 wiene de earste ferkiezings foar it federale parlemint. It NPC wûn (yn
it noarden wennen likefolle minsken as yn 'e oare dielen) en foarmde in koalysje
mei de NCNC. Nigearia waard offisjeel yn 1960 ûnôfhinklik. Abubakar Tafawa
Balewa, út it noarden wei, waard premier en Nnamdi Azikiwe presidint, dy funksje
wie lykwols mar sermonieel. Nei dy ferkiezings en de ûnôfhinklikens kamen der
korrupte oerheidsmeiwurkers, hoewol't in grut part fan de befolking yn Nigearia
earm wie.

Yn 1964 waard der parlemintêre ferkiezings holden, dy't de Nigerian National
Alliance (NNA), in gearfoeging fan de NPC en in part fan de AG, wûn hie. Der wie
om dizze ferkiezings hinne in soad yntimidaasje en omkeaping. De
dielsteatferkiezings yn 1965 rûn ta in bloedbad út: De Igbo's wienen bûten it
spul set en der stoaren tûzenen minsken. Op 14 jannewaris 1966 besochten de
militêren de macht oer te nimmen, benammen offisieren fan it Igbo folk. De
lieder fan dy aksje wie in Igbo-generaal: Aguiyi Ironsi. De premier fan doe
Aguiyi Ironsi waard fermoarde. Dat wie de ein fan de federaasje en der kaam in
anty-korrupsjekampanje fan de Inronsy. Mar ek dat regear wie net populêr, omdat
it grutste part fan it Igbo folk kaam. Dêrfoaroer besochten de Hausa stammen op
29 july 1966 de macht oer te nimmen. De lieder fan dy aksje wie de
lutenant-kolonel Yakubu Gowon. Ironsi waard fermoarde en de Igbo's flechten út
hiel Nigearia wei nei it súdeasten fan Nigearia. Op 30 maaie 1967 rop de
rebellenlieder Chukwuemeka Ojukwu East-Nigearia as de republyk Biafra út. Dêrnei
wie der in kriich oant jannewaris 1970. Ien fan de wichtichste oarsaken fan dy
kriich wie de fynst fan oalje yn Biafra. By de roes stoaren der in heal miljoen
minsken, mar dat nûmer is ûnwis, guon't sizze dat der 2 miljoen stoaren.

Troch de oalje heechkonjuktuer yn de sântiger jierren fan de 20e iuw, slute
Nigearia him oan by de OPEC en miljarden dollars fan de oalje produskje gie nei
de Nigeariaanske skatkist. Mar troch hieltyd mear korrupsje yn it regear waard
it jild wei. De opbringsten fan de oalje gie nei federale subsydzjes, en
dêrtroch wie it regear it sintrum fan politike striid.

Nigearia is in tichtbefolke lân mei 138.283.240 (2008) ynwenners dy't allegearre
by ien fan de mear as 250 ferskate stammen hearre, dêr't de Haussa en Fulani yn
it noarden (29%), de Igbo (Ibo) yn it suden (18%), de Yoruba yn it westen (21%)
en de Ijaw (10%) de wichtichste binne. Ek de Tiv (5%), de Kanuri (4%), en de
Ibibio (3,5%) binne stammen aardich grut.

De twa grutste religy's yn Nigearia binne de islam en it kristendom. Sawat 50%
fan de befolking is moslim, 40% kristen en 10 10% hat in tradysjoneel ynhiemsk
leauwen. Yn de benammen islamityske noardlike steaten jildt de sharia.



https://fy.wikipedia.org/wiki/Lybje

Lybje, folút: Libyske Republyk, (Arabysk: ليبيا‎ Lībiyyā) is in Arabysk lân yn
Noard-Afrika.

Lybje bestiet út trije histoaryske regio's: Tripolitaanje yn it noardwesten, de
Fezzan yn it súdwesten en Syrenaika yn it easten.

It mediteraansk klimaat soarget foar in relatyf rike fegetaasje oan de smelle
kuststripe, dy't fierder nei suden oergiet yn steppe en úteinlik yn woastyn dy't
90% fan al it lân beslacht.

Yn it uterste suden oan de noardkant fan de Sahara, rikke útrinners fan it
Tibesti-massyf oant 2285 meter hichte. Oan de kust leit de haadstêd Tripoly en
de antike steden út de Aldheid.

Neffens archeologyske fynsten wie it Libyske kustgebiet al yn de 8e iuw f.K.
bewenne troch de Neolityske mins. Dy minsken wiene betûft yn it buorkjen. It
gebiet dêr't hjoed "Lybje" mei oantsjutten wurdt, is letter troch ferskate
folken beset: de Feneesjers, Kartagen, Griken, Romeinen, Fandalen en Bisantinen
hawwe allegear it gebiet (of in part dêrfan) beset holden. Inkeld fan de Grykske
en Romeinske besetting binne der ruïnes of oare saken dy't weromferwize nei dy
tiid.

De Feneesjers wienen de earsten dy't hannelsposten yn Lybje stiften, doe't de
hannelers fan Tirus (it hjoeddeiske Libanon) kommersjele relaasjes mei
Berberstammen makke hienen en ferdraggen makken om gearwurking yn it
eksploitearjen fan dy grûnstoffen te fersekerjen.

Yn 1517 waard it gebiet ferovere troch de Ottomanen en makket der diel fan út.
Yn de 19e iuw hie in Islamytske oarder it dêr foar it sizzen, folge troch 40
jier Italjaansk protektoraat.

Nei de Twadde Wrâldkriich waard Lybje in ûnôfhinklike monargy. Troch in
steatsgreep troch it leger ûnder lieding fan kolonel Moammar al-Qadhafi waard de
kening yn 1969 te fal brocht. Under ynfloed fan de Egyptyske presidint Nasser
werneamde hy it lân Libysk-Arabyske Republyk (1969-1977), mar bruts letter alle
bannen mei oare Arabyske lieders. Hy waard in diktator en lei Lybje yn 1971
eigen betochte ideology op (in mingeling fan sosjalisme en islam). De
betrekkingen mei it Westen fermindere nei in bomoanslach op in Berlynske
diskiteek dy't fral troch Amerikaanske soldaten besocht waard yn 1986, wêrop
Amerikaanske fleantugen Tripoly en Bengazy bombardearen. Letter, yn 1988, fûn de
troch Lybje plande Lockerbie-oanslach plak, wêrby in soad Amerikanen
ferûngelokken. Yn de jierren 90 waard it lân isoleare troch ynternasjonale
sanksjes, mar nei de oanslaggen op 11 septimber 2001 waard Qadhafi in bûnsmaat
fan it westen yn de kriich tsjin it terrorisme.

Yn febrewaris 2011 bruts der yn neifolging fan de Arabyske Maaitiid yn de
omlizzende lannen in acht moannen duorjen opstân út tsjin Qadhafi's bewâld.
Rebellen, dy't yn Benghazi de Nasjonale Oergongsrie foarmen, krigen militêre
stipe fan de NAFO en oermasteren yn augustus de haadstêd Tripoli. Lang om let
waard op 20 oktober 2011 Moammar Qadhafi sels oppakt en deade. De Nasjonale
Oergongsrie hat yntusken de Libyske Republyk festige en herfoarmingen
oankundige, wêrûnder de ynfiering fan de sharia.

It Libyske folk is in mingsel fan ynhiemske Berberfolken en Arabieren dy't
letter arrivearren. De lytse Toearek- en Toeboestammen yn it suden hawwe noch
hieltyd in nomadyske of semy-nomadyske wize fan libjen.

De offisjele taal fan Lybje is it Arabysk. De dialekten dy't troch de Berbers
sprutsen wurden hawwe gjin offisjele status.

It meastepart fan de befolking 97% is oanhinger fan de soennityske islam.
Fierders is der in lytse kristlike minderheid besteande út koptyske kristenen en
katoliken

De befolking wennet foar 90% yn de smelle kuststripe. Amper 2% fan fan it lân
kin brûkt wurde foar lânbou, dêr't it grutste part fan yrrigearre wurdt. De
ekonomy driuwt foaral op de enoarme foarried oalje.



https://fy.wikipedia.org/wiki/Krim

De Krim (Oekraynsk: Крим - Krym, Russysk: Крым - Krym, Krimtataarsk: Qırım) is
in Oekraynsk skiereilân yn de Swarte See en de See fan Azov. De oerflakte is
27.000 km² en yn 2001 wennen der yn totaal 2.413.228 minsken. Op de Krim leit de
autonome Krimrepublyk mei as haadstêd Simferopol. It wichtigste havenplak is
Sebastopol oan de Swarte See, dat gjin ûnderdiel fan de Krimrepublyk is, mar yn
de Oekraïne in aparte status hat. Bekend is ek it baaiplak Jalta. Oare plakken
fan belang binne Feodosia, Kertsj, Bachtsjisaraj en Hoerzoef.

De Krim is yn it noardwesten troch de lâningte fan Perekop ferbûn mei de rest
fan de Oekraïne. De Strjitte fan Kertsj foarmet yn it easten de skieding mei it
Russyske fêstelân. De Krim bestiet foar it grutste part út steppe. Yn it suden
leit it Krimgeberchte dat in hichte berikt fan 1545 meter. Súdeastlik dêrfan
leit de kuststreek mei in mediterraansk klimaat dy't bekend is om syn wyn en syn
baaaiplakken, werûnder Jalta.

De Krim hat troch in grut tal folken bewenne west. De earste by namme bekende
bewenners fan de Krim wiene de Skyten. Yn de 6e iuw foar Kristus festigen Griken
harren oan de kust. Harren delsettings ferienen harren yn it keninkryk fan de
Simmeryske Bosporus, dat fia it Romeinske Ryk Byzantynsk waard. Yn de 3e iuw
kamen wilens de Grutte Folkeferfarren Goaten op de Krim, wêrfan spoaren yn taal
en kultuer (Krim-Goaten) oant yn de 16e iuw te sjen wiene.

It is mooglik dat mei it "Colchis", yn de mite fan de Argonauten, de Krim
bedoeld is.

Yn de 7e en 8e iuw waard de Krim troch de Kazaren beset, en waard it letter in
ûnderdiel fan it ryk fan de Koemanen. Yn 1402 kaam it yn besit fan de Gouden
Horde dy't der it Kanaat fan de Krim festige. De haadstêd wie doe Bachtsjysaraj,
dy letter ferneamd waard om it epyske gedicht fan Poesjkin: De fontein fan
Bachtsjisaraj

Yn 1475 waard dit kanaat, no regearre troch de Krimtataren, in fazal fan it
Ottomaanske Ryk, dy't yn 1783 troch Ruslân ûnder Katarina de Grutte ferôvere
waard. Dêrnei fjochtsje Ruslân en Turkije in iuw lang om it skiereilân, wêrfan
it beruchtste konflikt de Krimoarloch (1853-1856) wie. Turkije krige hjirby
stipe fan Frankryk en it Feriene Keninkryk en letter ek fan Piëmont-Sardynje.

Tusken ein 1917 en jannewaris 1918 bestie der efkes in ûnôfhinklike
Folksrepublyk fan de Krim ûnder lieding fan de Krimtataren. De republyk waard yn
jannewaris ynnaam troch de bolsjewiken. Op 18 oktober 1921, nei de Russyske
Boargerkriich, waard op de Krim de Krimske Autonome Sosjalistyske Sovjetrepublyk
stifte. Dizze foel ûnder de Russyske SFSR. Doe't de Russyske SFSR him yn 1922 by
de Sowjet-Uny oanslette, waard de Krim hjirmei des ek in part fan De Sowjet-Uny.

Yn it begjin fan de 20e iuw hat de Krim nei in ymmigraasje fan in soad groepen
en emigraasje fan de Krimtataren nei earne oars (bygelyks nei de Dobrûdzja) in
tige mingde befolking. De lêste Krimtataren fan de Krim waarden, as straf fan it
gearwurkjen mei Nazi-Dútslân, yn maaie 1944 ûnder it regear fan Stalin
deportearre nei Sintraal-Aazje, in trageedzje dy't de sürgün neamd wurdt. Sûnt
1989 koene sy werom komme.

Yn de Twadde Wrâldkriich waard der tige hurd fochten tusken oan ien kant de
Dútsk-Roemeenske troepen en it Reade Leger oan de oare kant. De Dútskers wienen
yn it begjin tige súksesfol en wisten de Krim al gau te besetten. Nei 8 moanne
foel ek de havenstêd Sebastopel. Dochs yn it de maitiid fan 1944 sette it Reade
Leger in grut offensyf útein en werôveren de Krim sa stadichoan werom. Op 12
maaie 1944 joegen de lêste Dútske troepen yn Sebastopel harren oer. Hjirmei wie
de Krim wer hielendal ûnder kontrôle fan de Sowjet-Uny.

Op 30 juny 1945 ferlear de Krim syn autonomy. De Krimske ASSR waard omfoarme ta
de Krimske Oblast

Under it bewâld fan Stalins opfolger Chroesjtsjov waard de Krim yn 1954 nei de
Oekraynske Sosjalistyske Sowjetrepublyk oerbrocht. Dit wie dien saneamd om it
feit dat de Oekraïne 300 jier by Ruslân hearde. Doe't de Sowjet-Uny yn 1991
útinoar foel, bleau de Krim by de Oekraïne. De oblast waard omfoarme yn in
autonome Krimrepublyk. Oant 1995 wiene der gauris hurde konflikten tusken Ruslân
en de Oekraïne oer it ferdielen fan de Swarte Seefloat en benammen ek de
nasjonaliteit fan it skiereilân. Nei it freonskipsferdrach tusken beide lannen
waarden de ferhâldings ferbettere. Ruslân pachte in part fan de militêre haven
fan Sebastopel foar syn Swarte Seefloat. Mar spannings komme noch regelmjittich
foar en is der ek noch gjin dúdlikens oer de rin fan de grins troch de Strjitte
fan Kertsj.

Nei grutte protesten tsjin it Oekraynske regear en it ôfsetten fan presidint
Viktor Janûkowytsj hawwe Russyske troepen de Krim ynnaam en it ûnder harren
kontrôle brocht. It Russyske regear hat dat besletten neffens harren sizzen en
beskermje de Russyske minderheid. Dit wurdt de Krimkrisis neamd. Hjirby hat ek
de premier fan de Krimrepublyk ôftreedzje moatten foar de pro-Russyske Sergej
Aksjonov. Op 16 maart 2014 is yn de troch pro-Russische partyen dominearre
Krimrepublyk in referindum organisearre mei de fraach oft men oansluting mei de
Russyske Federaasje wol. De Oekraïne erkent lykwols it referindum net en
beskôget Sergej Aksjonov en syn bestjoer as ûnwettich.

Op 6 maart 2014 hat it Krimske parlemint ynstimd mei in dekreet dat bepaalt dat
de Krim in part fan Ruslân wurdt. Ta tarieding hjirop waard op 11 maart in
foarwurdlike ûnôfhinklikensferklearring tekene dat de Krim him ôf skiede sil fan
de Oekraïne as de befolking foar oansluting mei Ruslân kieze sil. Op 16 maart
2014 waard in referindum oer oansluting by Ruslân hâlden, wêrby't de grutte
mearderheid fan de befolking foar Ruslân stimde. De Oekraïne, de Europeeske Uny
en de Feriene Steaten erkenne dit referindum lykwols net, om't sy foarôfgeande
ûnderhannelings mei de Oekraïne nedich fine, en om't de Russyske militêre
oanwêzigens de frijheid fan de stimming fersteure soe.



https://fy.wikipedia.org/wiki/Islam

De Islam is de religy basearre op it oanbidden fan Allah (de namme foar God yn
it Arabysk) en it folgjen fan it wurd fan de profeet Mohammed ( صلى الله عليه و
سلم; 'dat Gods segen en frede mei him wêze mei') , sawol mûnling as skriftlik
festlein yn de Koaran, faak ek al Furqân neamd. Lykas it Kristendom en
Joadendom, is de Islam nei alle gedachten in Abramitysk leauwen. De Islam is it
twadde grutste leauwen op 'e wrâld mei likernôch 1,2 miljard minsken, 20 prosint
fan de wrâldbefolking.

De folgelingen fan de Islam hjitte Moslims of Mohammedanen. Dy lêste term wurdt
lykwol troch guon Moslims as misledigjend beskôge, om't dy nei harren gedachten
ynhâlde soe dat sy Mohammed oanbidde, wat net sa is.

Moslims bidde yn in hillich gebouw: de moskee. De measte moskees hawwe op syn
minst in koepel en guon hawwe ien as mear tuorren, mar in moskee hat gjin toer
of koepel nedich om in moskee te wêzen. Moslims moatte mei bleate fuotten de
moskee binnen komme. Bidde is in wichtige saak by it Moslim leauwen.



https://fy.wikipedia.org/wiki/Georgje

It lânskip fan wurdt foarme troch de Swarte Seekust dy't oergiet yn de
Kuraflakte. It klimaat is hjir fochtich subtropysk. It noarden fan it lân wurdt
behearsket troch de súdflank fan de Grutte Kaukasus-berchte. It suden makket
diel út fan de Lytse Kaukasus. De heechste berch fan Georgje is de Janga (5051
m). Yn it easten lizze boskgebieten dy't oergien yn steppen.

Toeristysk attraktyf binne de 15 natuerreservaten, de wintersport- en
kuiergebieten, de badplakken Suchumy en Batimy en de histoaryske steden Kutaisy
en Mzcheta.

It gebiet fan de twa âlde keninkriken Koltsji en Kartli foarmet rûchwei it
gebiet wat no Georgje is. Al yn 'e 4e iuw waard it Kristendom as
steats-godstsjinst ynfierd. Iuwenlang hat it lân hast oan ien tried wei beset
west, mei de Romeinen, Arabieren, Persen en Turken dy't der baas wienen. Dêrnei
kaam de goudene tiid foar Georgje, fan de 11e oant en mei de 13e iuw.

De ynvaazje fan de Mongoalen makke in ein oan de bloeitiid, en wie it begjin fan
in nije rige oerhearskers. Nei de Mongoalen kamen de Ottomanen en wer de Persen,
oant it lân yn de 19e iuw yn de Russyske ynfloedssfear kaam. Nei in koarte
perioade fan ûnôfhinklikens tusken 1918 en 1921, wie op 'e nij Moskou' baas yn
Georgje, mei diskear de kommunisten dy't de skepter swaaiden.

Sûnt 1991 is Georgje, foar it earst sûnt de 14de iuw, foar langere tiid
ûnôfhinklik. It lân kaam yn dy jierren yn in ekonomyske resesje wat late ta in
boargeroarloch. Yn 1995 kaam Eduard Sjeverdnadze oan de macht. De ekonomyske
tastân ferbettere net en de korrupsje naam allinne mar ta. Nei swiere protesten
fan de befolking yn novimber 2003 gong Sjeverdnadze as president ôf. Nije
ferkiezings yn 2004 brochten Mikheil Saakasvili oan de macht, en makken dêrmei
de Nederlânske Sandra Roelofs de presidintsfrou fan Georgje.

Yn 2008 sette de Russysk-Georgyske Oarloch útein nei in deimannich fjochtsjen yn
Súd-Osseesje. De Georgyske troepen besochten dêrby Súd-Osseesje werom te
feroverjen, mar dat mislearre en se waarden ferslein troch de Súdosseten en
harren bûnsgenoaten, de Russen en de Abgazen.



https://fy.wikipedia.org/wiki/Floarida

Floarida (Ingelsk: Florida; útspr.: ['flɒɹɪdə], likernôch "flor-idde"),
offisjeel de Steat Floarida (Ingelsk: State of Florida), is ien fan 'e fyftich
steaten dy't mei-inoar de Feriene Steaten fan Amearika foarmje. Floarida,
fanwegen syn subtropysk klimaat byneamd de Sunshine State, bestiet fierhinne út
it Floarida-skiereilân, dat yn it uterste súdeasten fan 'e kontinintale Feriene
Steaten leit. Dêropta omfiemet de steat ek de Florida Panhandle, oan 'e
noardeastkust fan 'e Golf fan Meksiko, en de eilannegroep de Florida Keys.
Floarida heart ta de regio fan it Amerikaanske Suden. De haadstêd is
Tallahassee, mar de grutste stêd is Jacksonvile, wylst de grutste stêdekloft dy
fan Miami is. Neffens in skatting út 2014 hie de steat doe 19,9 miljoen
ynwenners, wêrmei't it kwa befolkingsgrutte de 3e steat fan 'e Feriene Steaten
is, nei Kalifornje en Teksas. Oangeande oerflak is Floarida mei rom 170.000 km²
de 22e steat. Floarida stiet bekend om syn moaie waar, ferdivedaasjeparken,
lange kustline, sompen, orkanen en romtefeart.

De namme fan Floarida komt fan 'e sechstjinde-iuwske Spaanske ûntdekkingsreizger
Juan Ponce de León, dy't it gebiet by syn earste besyk yn 1513 la Florida
neamde, dat Spaansk is foar "bloeiend lân". De offisjele bynamme fan Floarida is
de Sunshine State ("Sinneskynsteat"), fanwegen it moaie waar.

Floarida hat in oerflak fan 170.304  km², wêrfan't 17,9% út wetter bestiet,
sadat der 139.820 km² drûch lân oerbliuwt. De steat beslacht foar it grutste
part it Floarida-skiereilân, dat fan it fêstelân fan Noard-Amearika ôf nei it
suden ta útstiket en dêrby de Atlantyske Oseaan, yn it easten, skiedt fan 'e
Golf fan Meksiko, yn it westen. It skiereilân mjit 721 km fan noard nei súd. Yn
it suden wurdt Floarida begrinzge troch de Strjitte fan Floarida, dy't de
skieding foarmet tusken it skiereilân oan 'e iene kant en it eilân Kuba en de
arsjipel fan 'e Bahama's oan 'e oare kant.

Yn it noardwesten omfiemet de steat Floarida in útstekkend stik lân op it
fêstelân fan Noard-Amearika by de noardlike kust fan 'e Golf fan Meksiko lâns,
dat net diel útmakket fan fan it Floarida-skiereilân. Dat gebiet wurdt de
Florida Panhandle neamd, it "panhânsel fan Floarida". Dat diel fan 'e steat hat
in noardgrins mei de Amerikaanske steaten Alabama en Georgia, wylst it
skiereilân yn it noarden oan Georgia grinzget. Floarida leit foar it meastepart
yn 'e Eastlike Tiidsône (UTC –5, simmertiid –4), mar it westlike diel fan 'e
Panhandle heart ta de Sintrale Tiidsône (UTC –6, simmertiid –5).

Floarida is ien fan 'e grutste Amerikaanske steaten beëasten de Mississippy. It
hat mei 2.170 km de langste kustline fan alle Amerikaanske steaten, en allinnich
Alaska en Michigan omfiemje in grutter wetteroerflak. Oan 'e Atlantyske kant
heart de see oant 3 seemyl (5,6 km) út 'e kust by Floarida en oan 'e kant fan 'e
Golf fan Meksiko oant 9 seemyl (17 km). Floarida hat gjin bergen en amper
heuvels, en is de platste steat fan 'e Feriene Steaten. It heechste punt fan 'e
steat is Britton Hill, dat op 105 m boppe seenivo leit. It leechste punt is it
strân oan 'e Atlantyske kust.

De súdwestlike útein fan it skiereilân bestiet út in ûnbidich gebiet fan sompen,
de Everglades, dat no foar in grut diel in nasjonaal park is. Yn it súdlike part
fan it skiereilân leit ek de Okeechobee-mar, ien fan 'e grutste marren yn 'e
eastlike Feriene Steaten. Oan 'e súdlike útein fan it skiereilân strekt him in
keatling fan lytse eilantsjes út nei it westsúdwesten ta; dat binne de Florida
Keys. It wetter dat de eilannen fan 'e súdpunt fan it skiereilân skiedt is de
Floaridabaai.

Foarôfgeande oan 'e kolonisaasje fan Floarida troch de Jeropeänen waard it
gebiet bewenne troch Yndiaanske folken dy't no grutdiels ferdwûn binne. Dêrûnder
wiene de Apalatsjy yn 'e Florida Panhandle; de Timûkûa yn noardlik en sintraal
Floarida; de Aïs oan 'e Middenatlantyske kust; de Tokobaga yn 'e omkriten fan 'e
Tampabaai; de Kalûsa yn súdwestlik Floarida; en de Tekwesta yn it súdeasten.
Hjoed de dei is fan dy oarspronklike befolking inkeld noch in lyts groepke
Apalatsjy oer, dat trouwens net mear yn Floarida, mar yn Louisiana wennet.

De earste Jeropeeske ûntdekkingsreizger dy't Floarida oandie (en dy't it gebiet
syn namme joech) wie de Spanjert Juan Ponce de León, dy't it skiereilân op 2
april 1513 ûntdiek. Der bestiet in nearne op basearre, mar hartstikkene taai
ferhaal dat syn ûntdekking fan Floarida ferbân holden hawwe soe mei in syktocht
nei de Boarne fan 'e Ivige Jonkheid. Yn 1559 fêstige de Spanjert Tristán de Luna
y Arellano de earste blanke delsetting yn Floarida op 'e kust fan 'e Florida
Panhandle, mar twa jier letter wie dy delsetting alwer ferlitten. Yn 1565
fêstige Pedro Menéndez de Avilés in nije delsetting te St. Augustine, oan 'e
Atlantyske kust, dat sadwaande de âldste stêd fan Floarida is.

Fan dy tiid ôf begûnen de Spanjerts de lânseigen folken fan Floarida ta it
kristendom te bekearen, mar hja brochten sykten mei dêr't de Yndianen gjin
ymmuniteit tsjin hiene, sadat de befolking fan it skiereilân meitiid slim
belune. Underwilens hiene de Ingelsen en de Frânsen harren eigen koloanjes yn it
noarden stifte, sadat de Spaanske macht op it fêstelân fan Noard-Amearika
beheind waard ta it skiereilân en de Panhandle. Yn 1763 wiksele Spanje syn
koloanje Floarida út tsjin weromjefte fan 'e havenstêd Havana, op Kuba, dy't yn
'e Sânjierrige Oarloch troch de Britten ferovere wie. Mei de Spanjerts ferlieten
ek de measte oerbleaune Yndianen it skiereilân; hja soene úteinlik opgean yn 'e
Kubaanske befolking.

De Britten krigen yn 1763 sadwaande in suver leech lân yn 'e hannen. It bleau
lykwols net lang leech, mei't de Seminoalen, dy't yn Georgia ûnder druk stiene
fan 'e opmars fan blanke kolonisten, har yn it lêste fearn fan 'e achttjinde iuw
nei it suden ta ôfsakje lieten en besit namen fan it skiereilân. De Britten
dielden Floarida ûnderwilens op yn twa aparte koloanjes: Britsk East-Floarida,
dat it skiereilân besloech, en Britsk West-Floarida, besteande út de Florida
Panhandle en it gebiet dat no de Hakke fan Alabama en de Hakke fan Mississippy
is. De earste Britske kolonisten wiene ofsieren en soldaten dy't yn 'e Frânske
en Yndiaanske Oarloch (it Noardamerikaanske front fan 'e Sânjierrige Oarloch)
fochten hiene. Under oanfitering fan it Britske regear setten har neitiid ek
kolonisten út Súd-Karolina, Georgia, Bermuda en Ingelân sels yn 'e beide
koloanjes nei wenjen.

Benammen fanwegen de jonkheid fan 'e beide Floarida-koloanjes en troch it feit
dat in grut part fan 'e kolonisten út earder Britsk militêr personeel bestie,
hiene East- en West-Floarida part noch diel oan 'e Amerikaanske Revolúsje en de
dêropfolgjende Amerikaanske Unôfhinklikheidsoarloch (1774-1783). Ynstee bleaune
de beide koloanjes yn dy snuorje in bolwurk fan Britske loyalisten. Tsjin 'e ein
fan 'e oarloch, mei in Amerikaanske oerwinning yn it foarútsjoch, krige de
kolonisaasje fan it gebiet in nije ympuls doe't grutte oantallen loyalisten út
'e súdlike dielen fan 'e Trettjin Koloanjes nei East- en West-Floarida ta
flechten.

Nei ôfrin fan 'e Unôfhinklikheidsoarloch koene de Feriene Steaten foar in grut
part de betingsten foar in fredesferdrach diktearje, en de nije republyk woe
gjin Britske koloanjes oan syn súdflank hawwe. Dêrfandinne waard by de Frede fan
Versailles, fan 1783, regele dat East- en West-Floarida weromjûn wurde moasten
oan Spanje. Under it nije Spaanske bewâld waard de ferdieling fan it gebiet yn
twa aparte koloanjes fuortset. Feitliks seagen de Spanjerts yn dit twadde
Spaanske tiidrek mar amper nei Floarida om, en harren ynfloed yn it gebiet wie
tige beheind. Sadwaande ûntjoech Floarida him yn dy tiid ta in taflechtsoard
foar ûntsnapte negerslaven en in basis dêr't de Seminoalen oanfallen wei
útfierden op 'e Amerikaanske kolonisten yn Georgia. Dat sinnige it Amerikaanske
regear alhiel net, dat Spanje waard op yngripen ferge.

Yn dyselde snuorje setten har ek almar mear Amerikaanske kolonisten yn it
noarden fan East- en West-Floarida nei wenjen, ek al stie it Spaanske regear dat
offisjeel net ta. De Amerikanen fermongen har mei de eardere Britske kolonisten
en sa ûntjoech him in 'oarspronklike' blanke befolking dy't bekend kaam te stean
as de Florida Crackers. Dy lju hiene in bruorke dea oan it Spaanske bestjoer fan
it gebiet, wat yn 1810 yn West-Floarida late ta in rebûlje en de fêstiging fan
'e saneamde Republyk West-Floarida, dy't njoggentich dagen bestie foar't de
Spanjerts de opstân delsloegen. Datselde jiers noch waard it westlike part fan
Spaansk West-Floarida troch de Amerikaanske presidint James Madison by dekreet
anneksearre as ûnderdiel fan 'e Louisiana-oankeap. Yn 1812 waard ek it
Mobile-distrikt fan West-Floarida troch de Feriene Steaten anneksearre, wermei't
de Florida Panhandle syn hjoeddeistige grinzen krige. Hoewol't de Spanjerts
protest oantekenen, wie it it harren skynber net wurdich om der in oarloch om te
begjinnen.

Doe't de oanfallen fan 'e Seminoalen út Floarida wei op Amerikaanske delsettings
yn Georgia oanholden, en der boppedat almar mear negerslaven oer de grins
ûntsnapten, begûn it Amerikaanske Leger hieltyd faker sels ek ynfallen te dwaan
op Spaansk grûngebiet. Yn 'e jierren 1817-1818 fierde it leger ûnder lieding fan
generaal Andrew Jackson (dy't letter presidint wurde soe) in lang oanhâldende
kampanje yn Floarida út dy't bekend kaam te stean as de Earste Seminoalske
Oarloch. Tsjin dy tiid behearsken de Amerikanen yn 'e praktyk it noardlike part
fan East-Floarida. De beide koloanjes wiene in lêst wurden foar Spanje, dat der
finansjeel it frij net ta hie om kolonisten of troepen te stjoeren. Sadwaande
besleat it regear yn Madrid om 'e beide koloanjes te ferkeapjen oan 'e Feriene
Steaten, in transaksje dy't syn beslach krige yn it Adams-Onis Ferdrach. Op 3
maart 1821 waard Floarida sadwaande Amerikaansk grûngebiet. Op 30 maart 1822
foege it Amerikaanske regear de beide koloanjes bestjoerlik gear ta it
Territoarium Floarida, dat oant 1845 bestean soe.

Tsjin 'e 1820-er jierren wiene de measte blanke Amerikanen fan miening dat der
ferlet wie fan in deportaasje fan 'e lânseigen Yndiaanske befolking fan it
súdeasten om romte te meitsjen foar kolonisaasje fan harren lân troch de
blanken. Dy "Yndiaanske Ferwidering" betrof de saneamde Fiif Beskaafde Stammen
fan 'e Sjeroky (Cherokee), Tsjoktou (Choctaw), Tsjikkesou (Chickasaw), Kriik
(Creek) en Seminoalen (Seminole). Yn it ramt fan Floarida gie it inkeld om 'e
Seminoalen, dy't hieltyd faker mei blanke kolonisten yn botsing kamen om't dy
har samar op Yndiaansk lân nei wenjen setten, en dy't boppedat trochgiene mei it
opnimmen yn harren fermidden fan útnaaide negerslaven, de saneamde
Afro-Seminoalen. Troch de ynfluks fan nije kolonisten nei't Floarida ûnder
Amerikaansk bestjoer kommen wie, boazen sokke swierrichheden allinnich noch mar
fierder oan.

Yn 1830 naam it Amerikaanske Kongres de Wet op de Yndiaanske Ferwidering oan,
wêrmei't de deportaasjes yn in wettige foarm getten waarden. Yn 1832 waard
tusken de Amerikaanske oerheid en de Seminoalen it Ferdrach fan Payne's Landing
sletten, wêrby't de Seminoalen nij lân ûnthjitten waard yn it Yndiaanske
Territoarium (it lettere Oklahoma), bewesten de Mississippy. In protte fan
harren ferfearen doe ûnder druk fan 'e blanken dêrhinne. Neitiid besocht it
Amerikaanske Leger de efterbliuwers mei geweld út Floarida wei te krijen, wat ta
de bloedige Twadde Seminoalske Oarloch (1835-1842) late, wêrby't de Seminoalen
oanfierd waarden troch de snoade kriichslieder Osceola. Nei't de Yndianen
úteinlik ferslein wiene, waarden sa'n 3.000 Seminoalen en 800 Afro-Seminoalen
ôffierd nei it Yndiaanske Territoarium.

De oerwinning fan 'e Amerikanen yn 'e Twadde Seminoalske Oarloch makke de wei
frij foar in grutskaliger kolonisaasje fan noardlik Floarida. Sadwaande waard it
gebiet op 3 maart 1845 as de 27e steat yn 'e Amerikaanske Uny opnommen. Floarida
wie doedestiden in slavesteat, en yn 'e Panhandle en it uterste noarden fan it
skiereilân ûntstiene grutte katoenplantaazjes. Wat fierder oft de kolonisten har
yn it skiereilân ôfsakje lieten, wat faker oft hja lykwols wer yn konflikt kamen
mei de oerbleaune Seminoalen. Op 'e nij griep it leger yn, wat late ta de Tredde
Seminoalske Oarloch (1855-1858), dy't op 'e nij resultearre yn in deportaasje
fan hûnderten Seminoalen nei it Yndiaanske Territoarium. Hûnderten oaren loeken
har lykwols werom yn it sompelân fan 'e Everglades, yn 'e punt fan it
skiereilân, dêr't se oant yn 'e tweintichste iuw feilich wiene foar de
Amerikanen.

Tsjin 1860 hie Floarida goed 140.000 ynwenners, wêrfan't 44% út negerslaven
bestie. De steat skate him op 10 jannewaris 1861 as trêde Súdlike steat (nei
Súd-Karolina en Mississippy) fan 'e Feriene Steaten ôf en wie op 8 febrewaris
ien fan 'e oprjochtsjende leden fan 'e Konfederearre Steaten fan Amearika. Under
de dêropfolgjende Amerikaanske Boargeroarloch (1861-1865) levere Floarida 15.000
soldaten oan it Konfederearre leger, dy't oer it algemien bûten de eigen steat
ynset waarden. De grutste militêre treffens yn Floarida sels fûnen oan 'e ein
fan 'e oarloch plak, doe't de striid foar de Konfederaasje eins al ferlern wie.
Likegoed einigen de Slach by Olustee en de Slach by Natural Bridge beide yn in
Konfederearre oerwinning.

Nei ôfrin fan 'e Boargeroarloch waard Floarida op 25 juny 1868 wer yn 'e
Amerikaanske Uny opnommen. Nei't it Tiidrek fan de Weropbou yn 1876 einige,
kamen de blanke Demokraten yn it Parlemint fan Floarida wer oan 'e macht.
Hoewol't hja de befrijing fan 'e slaven dy't oan 'e ein fan 'e oarloch
trochfierd wie, net weromdraaie koene, slagge it harren al om 'e boargerrjochten
fan 'e swarten te beheinen mei de nije steatsgrûnwet dy't yn 1885 oannommen
waard en amendeminten oan dy grûnwet fan 1885 oant 1889. Troch betingsten te
ferbinen oan û.m. it stimrjocht (lykas de eask dat kiezers lêze en skriuwe kinne
moasten) waarden hast alle swarten en it grutste part fan 'e earme blanken
polityk bûtenspul set.

Under de Afro-Amerikaanske Folksferhuzing teagen tusken 1910 en 1940 sa'n 40.000
Afro-Amerikanen út Floarida wei, om efterstelling en rasiaal geweld efter har te
litten en in better bestean te sykjen yn 'e yndustrystêden fan it Noarden.
Wetlike diskriminaasje en ynstitúsjonalisearre rasisme holden yn Floarida oan
oant it Amerikaanske federale regear der yn 'e 1960-er jierren it near op lei
ûnder druk fan 'e Amerikaanske Boargerrjochtebeweging.

Oant de midden fan 'e tweintichste iuw wie Floarida de tinst befolke steat fan
it Amerikaanske Suden. Yn 'e 1920-er jierren, doe't ekonomyske wolfeart foar it
earst op relatyf grutte skaal toerisme mooglik makke, ûnderfûn Floarida fanwegen
syn waarme klimaat in perioade fan yngeande lânûntwikkeling, dy't late ta de
Florideeske lân-boom fan de 1920-er jierren. Ferwuostgjende orkanen yn 1926 en
1928, folge troch de Grutte Depresje, makke dêr in ein oan, en de ekonomy klaude
pas wer by de wâl op troch de militêre útjeften ûnder de Twadde Wrâldoarloch.
Doe't der yn 'e 1950-er jierren betelbere airconditioning beskikber kaam, begûn
Floarida him te ûntjaan ta in earsten fakânsjegebiet en in gaadlik wenplak foar
pensionado's. Migraasje fan lju dy't har wurk kwytrekke wiene yn 'e Amerikaanske
stielyndustry liet de steatsbefolking yn 'e 1970-er jierren noch flugger groeie.
Tsjintwurdich hat Floarida mei krapoan 20 miljoen ynwenners de op twa nei
grutste befolking fan alle Amerikaanske steaten.

Floarida bestiet bestjoerlik út 67 countys, al telle guon boarnen der mar 66
om't Duval County konsolidearre is mei de stêd Jacksonvile. De steatshaadstêd,
Tallahassee, leit yn Leon County, yn it noarden fan 'e steat, dat diel útmakket
fan 'e Florida Panhandle. Krekt as alle Amerikaanske steaten wurdt Floarida
bestjoerd troch in steatsregear mei oan it haad de gûverneur. De wetjaande macht
is yn 'e hannen fan it Parlemint fan Floarida, dat bestiet út 'e Steatssenaat,
mei 40 sitten, en it Steatshûs fan Offurdigen, mei 120 sitten. Yn 'e
Amerikaanske Senaat wurdt Floarida, lykas alle Amerikaanske steaten,
fertsjintwurdige troch 2 senators. Yn it Amerikaanske Hûs fan Offurdigen hat
Floarida 27 sitten.

It politike lânskip fan Floarida wurdt behearske troch de beide grutte
Amerikaanske politike partijen, de Demokratyske Partij en de Republikeinske
Partij. Alle oare partijen spylje net mear as in marzjinale rol. Floarida wurdt
yn 'e Amerikaanske polityk beskôge as in swingsteat, mei't noch de
Republikeinen, noch de Demokraten der in grutte oermacht hawwe. Hoewol't it
grutste part fan it Florideeske elektoraat út registrearre Demokraten bestiet,
hat de steat sûnt 1952 by alle presidintsferkiezings yn mearderheid foar de
Republikeinske kandidaat stimd, útsein yn 1964, 1976 en 1996. De
presidintsferkiezings fan 2000 wiene in spesjaal gefal, doe't de stimmen fan
Floarida yn it Amerikaanske Kieskolleezje nei de Republikeinske kandidaat George
W. Bush giene, mar letter bliken die dat de Demokratyske kandidaat Al Gore yn
Floarida de measte stimmen krigen hie en eins presidint wurde moatten hie.

Yn 2010 bedroech it bruto steatsprodukt fan Floarida $748 miljard (it op trije
nei heechste fan alle Amerikaanske steaten). Per lid fan 'e befolking komt dat
del op $39.563. De grutste bydrage oan 'e ekonomy fan Floarida wurdt levere
troch de tsjinstesektor, wêrfan't it toerisme, it bank- en fersekeringswêzen, de
transportbrâns en de oerheid it foarnaamste plak ynnimme.

It wichtichst foar de steatsekonomy is it toerisme, dat mei 60 miljoen besikers
fan bûten de steat op jierlikse basis it grutste oandiel oan it bruto
steatsprodukt bydraacht. De toeristen komme yn it foarste plak ôf op it moaie
waar, de sinneskyn en de strannen yn 'e Sunshine State. Mar ek de
ferdivedaasjeparken spylje in grutte rol by it oanlûken fan fakânsjegongers.
Disney World, yn Orlando, slacht yn dat ramt foar master op, mei 50 miljoen
besikers jiers. Oare wichtige ferdivedaasjeparken binne it filmtemapark
Universal Orlando Resort (fan 'e Universal Studios) en it dolfinarium Seaworld,
beide ek yn Orlando, en 'e Busch Gardens yn Tampa. Floarida is fierders ien fan
'e populêrste steaten foar jonge Amerikaanske studinten om harren spring
break-fakânsje troch te bringen. Foarhinne wie de wichtichste spring
break-bestimming yn 'e Feriene Steaten Fort Lauderdale, yn súdlik Floarida, mar
tsjintwurdich is dat Panama City Beach, oan 'e kust fan 'e Florida Panhandle.

De lânbou is noch altyd de op ien nei grutste sektor fan 'e Florideeske ekonomy.
Fral de túnbou, benammen fan sinesapels, grapefruits, tangerinen en oare
sitrusfruchten, nimt in tige wichtich plak yn. Oare agraryske produkten fan
belang binne sûkerreid, ierdbeien, tomaten en selderij. De fiskerij (sawol
kommersjele fiskerij as sportfiskerij) brocht yn 2009 $6 miljard op en bea
wurkgelegenheid oan 60.000 minsken.

Op it mêd fan 'e yndustry produsearret Floarida benammen technologyske en
biomedyske produkten. Orlando is in sintrum fan 'e loft- en romtefeartyndustry,
en de Amerikaanske romtefeartorganisaasje NASA ûnderhâldt op it skiereilantsje
Cape Kennedy (foarhinne Cape Canaveral) ien fan 'e wichtichste romtefeartbases
fan 'e Feriene Steaten (it Kennedy Space Center).

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Floarida yn 2014
19.893.297 ynwenners, wat in groei fan 5,8% is yn ferhâlding ta de stân fan
saken yn 2010. De befolkingstichtens wie yn 2014 136,4 minsken de km². De
grutste stêd fan 'e steat is Jacksonvile, mei 843.000 ynwenners yn 2011. Oare
gruttere stêden binne: Miami (418.000), Tampa (353.000), St. Petersburg
(256.000), Orlando (255.000), Hialeah (233.000), Tallahassee (186.000) en Fort
Lauderdale (172.000). De grutste stêdekloft is dy fan Miami, mei sa'n 5,8
miljoen ynwenners. Dêr meitsje in protte lytsere stêden diel fan út, lykas Fort
Lauderdale, Hialeah, West Palm Beach, Boca Raton, Miami Beach, North Miami en
South Miami.

Mei't in protte begoedige Amerikanen út 'e grutte stêden oan 'e noardeastkust
(New York, Philadelphia, Baltimore, Washington, D.C., ensfh.) nei Floarida
ferhúzje as se mei pinsjoen geane, hat Floarida it heechste persintaazje fan
ynwenners yn 'e leeftydskategory boppe de 65 jier fan alle Amerikaanske steaten,
nammentlik 17%. Yn 2008 wie likernôch twatrêde part fan 'e Florideeske befolking
bûten de steat berne, wat ek it heechste persintaazje is fan alle Amerikaanske
steaten. Yn 2010 makken yllegale ymmigranten 5,7% fan 'e befolking fan Floarida
út, mei in totaal oantal fan nei skatting 675.000 minsken.

Neffens gegevens fan 'e Amerikaanske folkstelling fan 2010 wie de etnyske opbou
fan 'e befolking fan Floarida doe sa: 57,9% blanken; 22,5% Latino's; 16,0%
swarten; 2,4% Aziaten; 0,4% Yndianen; 0,8% oaren of fan mingd etnysk komôf.

Blanke Floridezen binne fierhinne fan Noardwestjeropeeske orizjine, mei as
grutste oarsprongsgroepen Dútsers (12,0% fan 'e totale steatsbefolking), Ieren
(10,7%), Ingelsen (8,8%), Angelsaksyske Amerikanen (6,9%), Italjanen (6,6%),
Poalen (2,8%), Frânsen (2,7%), Skotten (1,8%), Ulstersen (1,6%), Russen (1,3%),
Nederlanners (1,3%) en Sweden (0,9%).

De Latino-mienskip bestiet yn Floarida benammen út Kubanen (6,5% fan 'e totale
steatsbefolking), folge troch Portorikanen (4,5%), Meksikanen (3,3%),
Kolombianen (1,6%), Dominikanen (0,9%), Nikaragûanen (0,7%) en Hondoerezen
(0,6%). De Kubanen binne benammen konsintrearre yn it suden fan it skiereilân,
yn 'e stêdekloft fan Miami, wylst de Portorikanen benammen yn Orlando en Tampa
wenje.

By de Afro-Amerikanen is ek de grutte Haïtiaanske mienskip yn Floarida meiteld,
dy't mei 379.000 leden 2,0% fan 'e befolking fan 'e steat útmakket. Floarida
omfiemet fierders 2 federaal erkende Yndianestammen, nammentlik: ● de Mikosûky
Stamme fan Yndianen fan Floarida ● de Seminoalske Stamme fan Floarida De
Mikosûky Stamme hat in eigen reservaat yn súdlik Floarida; de oare seis federale
Yndianereservaten yn 'e steat binne allegear fan 'e Seminoalske Stamme. Der
binne yn Floarida gjin stammen mei inkeld erkenning op steatsnivo.

De offisjele taal fan Floarida is sûnt 1988 it Ingelsk (foartiid wie der gjin
offisjele taal fêstlein) Neffens gegevens út 2013 wie it Ingelsk doe foar 73%
fan 'e befolking de memmetaal. Der wurde yn 'e steat mear as twahûndert oare
talen sprutsen, mar dêrfan is it Spaansk fierwei it wichtichst, mei't dat foar
20% fan 'e befolking de memmetaal is. Op it trêde plak komt it
Haïtiaansk-Kreoalsk, mei 2% fan 'e befolking.

Op it mêd fan godstsjinst bestie yn 2008 76% fan 'e befolking fan Floarida út
kristenen, wêrûnder 49% protestanten, 26% roomsen en 1% eastersk-otterdoksen. De
grutste protestantske denominaasjes wiene de Súdlike Baptistekonvinsje en de
Feriene Metodistyske Tsjerke. De Florida Panhandle en it noarden fan it
Floarida-skiereilân meitsje diel út fan 'e Bibelgurdle, dêr't it meastepart fan
'e befolking fûnemintalistyske foarmen it kristendom oanhinget. Ateïsten en
agnosten foarmje 16% fan 'e befolking. Oare godstsjinsten binne, yn folchoarder
fan grutte: it joadendom (3%); de islaam (1%); it boedisme (0,5%); en it
hindoeïsme (0,5%). De oanhingers fan alle oare godstsjinsten mei-inoar foarmje
3% fan 'e befolking.

It noardlike twatrêde part fan Floarida hat in fochtich subtropysk klimaat,
wylst de súdein fan it skiereilân in tropysk klimaat hat. Yn it suden bestiet
der sadwaande gjin wier ferskil tusken de fjouwer jiertiden. De temperatuer leit
by 't simmer oerdeis trochinoar om 'e 32-34 °C hinne, mar it fielt waarmer oan
om't de luchtfochtichheid yn Floarida sa heech is. Floarida hat it waarmste waar
fan alle Amerikaanske steaten. It hat de bynamme fan Sunshine State
("Sinneskynsteat"), om't it grutste part fan 'e steat jiers tusken de 2.800 en
3.200 oeren sinneskyn kriget. Rekôrtemperatueren wiene 43 °C, op 29 juny 1931 yn
Monticello, en –19 °C op 13 febrewaris 1899 teTallahassee.

Snie falt der selden yn Floarida. Wol hat de steat tusken begjin juny en ein
novimber gauris te krijen mei orkanen, dy't yn 'e regel òf út it Karibysk Gebiet
wei oer de breedte fan it skiereilân hinne raze nei de Golf fan Meksiko ta, òf
ôfbûge nei it noarden en by de Atlantyske kust lâns skeare. Tusken 1851 en 2006
waard Floarida troffen troch 114 orkanen, wêrfan't 37 swiere orkanen wiene. Oant
de orkaan Katrina yn 2005 by de stêd New Orleans, yn Louisiana, oan lân kaam,
wie de orkaan Andrew, dy't yn augustus 1992 Floarida trof, mei mear as $25
miljard oan skea de kostberste natoerramp út 'e Amerikaanske skiednis. De op ien
nei swierste orkaan út 'e skiednis fan Floarida wie de orkaan Wilma, dêr't de
steat yn oktober 2004 troch troffen waard.



https://fy.wikipedia.org/wiki/De_Havilland_D.H.89_Dragon_Rapide

De de Havilland D.H.89 Dragon Rapide is in dûbeldeks passazjiersfleanmasine, mei
twa motors, foar de koarte ôfstân, fan it Britske fleantúchfabryk De Havilland
Aircraft Company út de jierren tritich fan de 20e iuw.

De Dragon Rapide waard ûntwikkele út de D.H.84 Dragon, waans 130 hk motors net
sterk genôch wiene om op ien motor te fleanen. De D.H.89 krige nije
seissylindermotors, de Gipsy Six fan 200 hk. Teffens koene der mear passazjiers
yn de kabine en waard it draachflak fan de fleugels fergrutte. De oantsjutting
fan it model wie yn't earstoan D.H.89 Dragon Six; ein 1934 neamde de doetiidske
direkteur fan De Havilland Francis St Barbe it tastel lykwols om ta Dragon
Rapide, om de gruttere prestaasjes fan it tastel yn de namme sjen te litten.
Später erfolgte eine Verkürzung auf Rapide.

Yn july 1934 waarden de fleantugen oplevere. Feroaringen oan de lâningskleppen
yn 1937 late ta de ferzje D.H.89A, dêr't guon fan útrisd waarden mei
Gipsy-Queen-motors. In foar de eksport ornearre militêrtransportsttel wie de
D.H.89M.

Yn 1936 fleach in D.H.89 de spaanske Generaal Franco fan de Kanaryske Eilannen
nei Spaansk-Marokko. Dat wie it begjin fan de neifolgjende Spaanske
Boargerkriich.

Sa'n 200 eksimplaren waarden oan it begjin fan de Twadde Wrâldkriich makke foar
de boargerloftfeart. Yn dy oarloch waarden fierdersgoed 500 tastellen mei
Gipsy-Queen-motors ôflevere, dy't foar in part ek yn oare fabriken makke
waarden. De D.H.89B Mk.1 waard brûk foar de oplieding fan navigators; de Mk.2
wie in ferkenningsfleantúch, wie licht bewapene, en tsjinne as
ferbiningsfleantúch. Dy tastellen waarden by de Royal Air Force as de Havilland
Dominie oantsjut.

Oant july 1946 wiene der 731 tastellen boud. In stikmannich tastellen binne no
noch fleanree. It Imperial War Museum Duxford hat twa D.H.89 foar rûnflechten
boppe it fleanfjild. Twa oare tastellen fleane noch yn Nij-Seelân en it Fleanend
Museum yn Großenhain hat ek noch in fleanree tastel.



https://fy.wikipedia.org/wiki/Bulgarije

Bulgarije is in lân yn Súdeast-Jeropa. De haadstêd is Sofia en de presidint fan
de republyk is sûnt 2002 Georgi Parvanov

Bulgarije leit yn it easten fan de Balkan. It regear hat syn sit yn de haadstêd
Sofia. De wichtichste rivieren binne de Mariza en de Donau. Beide rivieren ha in
grut ferskaat oan lytsere sydrivierkes. Berchgebieten binne it Balkanberchte, de
Rodopen yn it westen, de Sakar en Strandscha yn it suden en it Rila- en
Pirynberchte yn it súdwesten. De berch Musala (2,925 m) yn it Rilaberchte is de
heechste berch op de Balkan.

Bulgarije hat in midden-Jeropeesk lânklimaat mei waarme simmers en kâlde
winters. Yn it suden fan it Balkangeberchte hearsket in sêfter klimaat mei
mediterrane trekjes. De deitemperatuer leit trochstrings yn it binnenlân om de
24 graden. Yn july en augustus is de waarmste perioade fan it jier. It is dan
trochstrings 27 graden.

De Donau-Bolgaren, in Turkske stam út Sintraal-Aazje en de lokale Slavyske
befolking foarmen yn de 7e iuw de earste Bulgaarse steat. Yn de 14e iuw waard it
oermastere troch it Ottomaanske Ryk.

Op 3 maart 1878 krige Bulgarije har selsstannigens werom as selsstannich
prinsdom fan it Ottomaanske ryk en op 22 septimber 1908 folge folsleine
ûnôfhinklikens mei de stifting fan in eigen keninkryk. Tidens de Balkanoarloggen
en de Earste Wrâldkriich wûn en ferlear it grûngebiet.

Nei de Twadde Wrâldkriich kaam Bulgarije yn de ynfloedssfear te lizzen fan de
Sovjetuny en soe it in kommunistyske folksrepublyk wurde. Doe't dêr yn 1990 in
ein kaam oan it kommunistysk tiidrek waard Bulgarije in demokrasy.

De measte ynwenners fan Bulgarije binne etnyske Bulgaren (83,9%. Der is yn it
lân in Turkske minderheid fan (9,4%) en lytsere groepen binne de Roma (4.7%),
Russen (0,2%), Armeenjers (0,1%) en Masedoanjers. Bulgarije, hat noch altyd
historyske oanspraken yn Masedoanje. Se beskôgje Masedoanje net as in aparte
befolkingsgroep en de taal is neffens harren in Bulgaarsk dialekt.

De offisjele taal fan it lân is it Bulgaarsk dat mei it Syrillysk alfabet
skreaun wurdt.

It grutste diel fan de befolking heart ta de Bulgaarsk-Ortodokse Tsjerke. Yn
1953 waard de Bulgaarske Tsjerke, dy 't yn 1946 ûntbûn wie opnij ynsteld. Der is
ek in moslim minderheid.

De Bulgaarske muzyk wurdt ûnder leafhawwers fan wrâldmuzyk of folksmuzyk tige
wurdearre fanwege it foarkommen fan tige ûnregelmjittige maatsoarten.

Bulgarije 's meast ferneamde komponist wie Pancho Vladigerov, syn wurk wie en is
tige populêr. It konservatoarium yn Sofia is nei him neamd. In ferneamde
komponiste en harpiste is Anna-Maria Ravnopolska-Dean.

De Bulgaren brûke it Syrilyske alfabet. Metodius en Syrillus fan Saloniki hawwe
dit alfabet betocht. Sy binne wichtige persoanen yn de skiednis fan Bulgarije.

BYP per persoan is $11.800 (2007). Gearstalling fan BYP per sektor is 6,2%
lânbou, 32,3% yndustry en 61,5% tsjinsten.

Bulgarije leit op in strategysk geografysk plak. Al iuwen lang foarmet it lân in
wichtich trochfierlân tusken Europa, Aazje en Afrika. It lân leit oan fiif fan
de tsien pan-Europeeske transportrûtes. Ta rûte IX heard de ienichste brêge oer
de Donau nei Roemeenje, de Freonskipbrêge fan 1954.

Bulgarije hat likernôch 6.500 kilometer spoarwei, de earste spoarline waard lein
yn 1866. Mear as 60% fan de spoarlinen binne elektrifisearre. It tal treinen dat
fan it netwurk gebrûk makket is lyts, foar it ynterlokale ferkear foarmet de bus
in better ferfiermiddel. It pleatslike busferfier is yn ûnôfhinklike
stêdsmaatskippijen yndield, dat in kaartsje fan de iene stêd is net jildich yn
in oare stêd.

Njonken de fleanfjilden hawwe Varas en Boergas ek de beskikking oer twa
seehavens oan de Swarte See. De grutste binnenhaven leit deunby Roese oan de
Donau.



https://fy.wikipedia.org/wiki/Andorra

Andorra is in lân yn Súd-Jeropa. De haadstêd is Andorra la Vella en de
ko-prinsen fan it prinsdom binne sûnt 2003 Joan Enric Vives Sicília, biskop fan
Seu d'Urgel en François Hollande, presidint fan Frankryk.

It lân Andorra bestiet sûnt 1278. Yn dat jier kaam der in ein oan in rige fan
gewelddiedige konflikten tusken de biskop fan Urgel en de greve fan Foiks. De
beide tsjinstanners slute frede dy't besegele wurdt yn in dokumint dat bekend
stiet ûnder de namme Pareages. De ôfspraken dy't doe makke binne, foarmje noch
alltyd de basis fan it tsjintwurdige politike stelsel.

Fan it begjin ôf oan wurdt Andorra regearre troch twa steatshaden. Dat wienen
ynearsten de biskop fan Urgel en de greve fan Foiks, mar troch erfopfolging gong
de ko-funksje fan de greve oer op it Frânske keningshûs. Doe't yn de 19e iuw in
ein kaam oan de Frânske monargy, gong de funksje oer op de presidint fan
Frankryk.

Tsjintwurdich is Andorra op it politike mêd sterk ferbûn mei de Jeropeeske Uny,
sûnder dat it der lid fan is. Sa makket it brûkme fan de euro as betelmiddel,
mar slacht sels gjin eigen munten. Foar de ynfiering fan de euro wienen de
Frânske frank en de Spaanske peseta beide wettich betelmiddel.

Andorra leit yn it suden fan Europa, yn de Pyreneeën, ynklamme tusken it Frânske
departemint Ariège yn it noarden en de Spaanske provinsje Kataloanje yn it
suden. It lân hat in oerflak fan sa’n 468 km2, likernôch like grut as de
Noardeastpolder. der wenje likernôch 80.000 minsken. Andorra hat in grinslingte
fan 120,3 kilometer, wêrfan 56,6 kilometer mei Frankryk en 63,7 kilometer mei
Spanje.

It foarstendom leit heech yn de Pyreneeën en bestiet benammen út rûge bergen mei
in trochsneed hichte fan 1.996 meter, wêrmei it it heechste lân fan Europa is.
It leechste punt fan Andorra leit op 840 meter, oan de grins mei Spanje, it
heechste punt is de 2.942 meter hege berch Coma Pedrosa yn it uterste westen fan
it lân. Yn totaal binne der 65 berchtoppen dy’t boppe de 2.000 meter útstekke.
La Massana befettet de fiif heechste piken fan it lân.

De berchen wurde fan mekoar skieden troch trije dellings dy’t yn in Y-foarm
lizze. Dizze dellings falle gear op it punt dêr't de grutste rivier, de Gran
Valira, de grins mei Spanje oergiet. Dit is ek it leechste punt fan it lân, op
in hichte fan 840 meter.

Yn Andorra binne in oantal lytse en gruttere marren dy’t foarme wurde troch
raanwetter fan gletsjers. Yn Enkamp lizze de grutste marren. De minst oantaaste
natuer is te finen yn Grau Roig, yn de parochy Enkamp.

It klimaat fan Andorra komt fierhinne oerien mei it evenredige klimaat fan de
omlizzende lannen, mar troch har hegere lizzing falt der winterdeis trochstrings
mear snie en is it simmerdeis wat koeler. Andorra hat in tuskenbeiden klimaat,
al binne der grutte ferskillen fanwegen de hichteferskillen. De winters yn
Andorra binne kâld mei in soad snie en in trochsneed temperatuer fan 4 °C.
Simmers binne drûch mei in trochsneed temperatuer fan 18 °C. Trochstrings skynt
de sinne 300 dagen yn it jier.

It klimaat yn it lân ferskilt bot nei de hichte fan it gebiet. De legere
gebieten hawwe in klimaat dat te fergelykjen is mei de buorlannen, mei lytse
ferskillen yn temperatuer en loftfochtigens. De gebieten boppe de beamgrins
hawwe in heechberchtmeklimaat.

Jierliks falt der trochstrings 1.071,9 mm delslach. Dochs binne der grutte
ferskillen. Sa falt yn it súdlike Sant Julià de Lòria 800 mm delslach it jier,
wylst yn it noardlike Canillo 1.100 mm delslach falt. De drûchste moannen binne
jannewaris en febrewaris, wylst de wietste moannen maaie, juny en novimber
binne. Al ier yn de hjerst, oktober, falt de earste snie yn Andorra. Boppe de
1.500 meter falt mear as de helt fan de delslach yn fêste foarm.

Neffens de grûnwet fan 1993 is Andorra in parlemintêre demokrasy. It lân hat in
bysûndere politike relaasje mei Frankryk en Spanje. Andorra hat gjin eigen
postfoarsjenning, dy wurdt troch de beide lannen dien, en de postbedriuwen út dy
beide lannen hawwe ek aparte postsegels foar Andorra. Neffens kêst 43 fan de
grûnwet hat Andorra twa Ko-prinsen dy't tegearre steatshaden binne fan Andorra.
Dy steatshaden binne de Biskop fan Urgell en de Presidint fan Frankryk.

De útfierende macht omklammet de minister-presidint en sân ministers en wurdt de
Utfierende Ried neamd. De wetjouwende macht (it parlemint) hat 28 (kin oprinne
oant 42) sitten en wurdt de Algemiene Ried neamd. Nei de ferkiezings foar it
parlemint kieze de 28 nij keazen leden fan de Algemiene Ried de
minister-presidint. De minister-presidint kiest dêrnei syn sân ministers foar de
Utfierende Ried. It juridyske systeem is ûnôfhinklik en makket sawol gebrûk fan
de Spaanske as Frânske wetjouwing. It boargerstrafrjocht wurdt dien troch it Hôf
fan Batlles - in groep fan fjouwer rjochters, wêrfan twa dy't keazen binne troch
de ko-prins. Hegere beroppen wurde dien yn it Hôf fan Berop. It heechste orgaan
binne de fiif leden fan de Hege Rie.

Andorra hat in lyts leger en in sa'n 240 man plysje. In plysje-ienheid mei
spesjale taken, bygelyks op it mêd fan anty-terrorisme, is de Grup d'Intervenció
Policia d'Andorra (GIPA). Frankryk en Spanje binne neffens in ferdrach fan 1993
beide ferplichte om Andorra militêre beskerming te bieden. Andorra hat gjin
legerorganisaasje.

Andorra is gjin lid fan de Schengensône. Der binne kontrôles oan de grins, mar
ornaris meie boargers út de Schengensône wol it lân yn. Andorra makket gebrûk
fan de euro sûnder offisjeel akkoard. Andorra is gjin lid fan de Europeeske Uny.
Andorra is ek gjin NAFO lid, militêr wurdt it lân neffens in ferdrach fan 1993
beskerme troch Frankryk en Spanje. Andorra is sûnt 1994 lid fan de Ried fan
Europa.

Andorra hat in ynwennertal fan 84.082 (31 desimber 2009). De Andorezen foarmje
yn harren eigen lân in minderheid. Mar 33% fan de ynwenners hat de Andorese
nasjonaliteit. Njonken Andorezen wenje der grutte mannichten Spanjerts (43%),
Portegezen (11%), Frânsen (7%) en oare nasjonaliteiten (6%).

De trochsneed leeftydsferwachting is 82,36 jier en heard dêrmei ta de heechsten
fan de wrâld. De sûglingestjerte leit op 0,6%, de bernestjerte op 0,7%. 89% fan
de befolking wennet yn stêden.

De oerhearskjende godstsjinst is it Roomsk-katolisisme, dat troch 90% fan de
minsken oanhong wurdt.

De amtlike taal en ienichste offisjele taal fan Andorra is Katalaansk. It brûken
fan dizze taal wurdt befoardere troch de oerheid. Sa wurdt in kommisje ta it
befoarderjen fan Katalaanske toponomy yn Andorra stipe en binne der fergese
lessen foar ymmigranten. Telefyzje en radio is benammen yn it Katalaansk.

Troch ymmigraasje fan Spanjerts, Frânsen en Portegezen wurde de talen fan dizze
lannen ek in soad sprutsen yn Andorra. It Katalaansk is foar 38,8% fan de m
insken de memmetaal, Spaansk foar 35,4%, Portegeesk foar 15% en Frânsk foar
5,4%. As deistige sprektaal wurdt Katalaansk troch 58,3% fan de minsken brûkt,
37,3% Spaansk, 3,5% Portegeesk en 2,2% Frânsk.

De toeristenyndustry foarmet de wichtichste boarne fan ynkomsten foar Andorra.
Leafst 80% fan it GDP komt fan de toeristesektor. Yn 2008 besochten likernôch
10,2 miljoen toeristen it lân. De toeristen komme ôf op de belestingfrije
steatus fan Andorra en de winter- en simmerakkomodaasjes yn it lân.

Ek de bankesektor spilet, fanwegen de steatus fan Andorra as belestingparadys,
in wichtige rol yn de ekonomy. De lânbousektor is mei 2% lyts, it measte fiedsel
wurdt dan ek ynfiert.

Natuerlike boarnen fan Andorra binne wetterkrêft elektrisiteit, mineraal wetter,
hout, izererts en lead.

Andorra is gjin lid fan de Europeeske Uny, mar hat wol spesjale bannen hjirmei.
Sa wurdt Andorra lyk behannele as it giet om hannel yn eigenmakke produkten mei
oare EU-lannen, mar net as it giet oer lânbouprodukten. Fan 1 july 2013 ôf mei
Andorra harren eigen euro-munten slaan. Hjirfoar makke it lân ek al gebrûk fan
de euro, mar mocht it net harren eigen munten meitsje. Foar de ynfier fan de
euro makke Andorra gebrûk fan de muntienheden fan Frankryk en Spanje.

It wegennet fan Andorra hat in lingte fan 269 kilometer, wêrfan 198 kilometer
ferhurde is. De twa wichtigste diken út Andorra la Vella binne de CG-1 nei de
Spaanse grins en de GC-2 nei de grins mei Frankryk. Yn de wintertiid wurde de
diken oer it algemien flot sniefrij makke en bliuwe dan ek iepen. Al is it sa
dat de GC-2 oan de Frânse kant fan de grins minder faak sniefrij makke wurdt en
sadwaande nei lawines noch wolris ticht is.

Der binne busferbinings mei alle bewenne gebieten yn Andorra. Op de wichtigste
rûtes komt elk heal oere in bus en yn de drokkere tiden faker. Der binne
langeôfstânsferbinings mei de fleanfjilden fan Toulouse en Barselona, in rit nei
ien fan dizze fleanfjilden duorret likernôch trije oeren. De measte buslinen
binne yn it behear fan kommersjele bedriuwen, mar guon lokale rûtes wurde dien
troch de oerheid.

Der binnen plannen om fan it fleanfjild fan La Seu d'Urgell, tolve kilometer oer
de grins mei Spanje, in kommersjeel fleanfjild te meitsjen om Andorra en de
Pyreneeën better berikber te meitsjen.



https://fy.wikipedia.org/wiki/Roemeenje

Roemeenje is in lân yn East-Jeropa. De haadstêd is Bûkarest en de presidint fân
de republyk is sûnt 2004 Traian Băsescu. De foarm fan it lân liket op dy fan in
platfisk, mei de bek nei it westen rochte. Dit byld koe symboal stean foar de
posysje fan Roemeenje yn Jeropa. Waard de haadstêd Bûkarest eartiids al lyts
Parys neamd en naam Roemeenje yn de tiid fan it Sovjetregime al in apart plak yn
it Eastblok yn. Hjoed de dei is Roemeenje lid fan de Jeropeeske Uny.

De smelle stripen yn it westen en it easten binne leechlân. Yn it geografyske
midden leit de heechste berch fan Roemeenje, de Moldoveanu (2,544 m), dêrboppe
leit it berchgebiet fan de Karpaten. De grutste rivier fan Roemeenje is de
Donau, dy't 1.075 km troch Roemeenje streamt. De Donau is foar in grut part de
súdgrins fan Roemeenje.

Roemeenje focht yn de Twadde Wrâldkriich oan 'e kant fan Nazi-Dútslân mei en wie
de wichtichste oaljeleveransier foar de Dútsers. Under it hurde bewâld fan
diktator Nicolae Ceauşescu wie Roemeenje in satellytsteat fan de Sowjetuny
wilens de Kâlde Kriich. Yn 1989 waarden Ceauşescu en dy syn frou eksekutearre
troch it folk dat yn ferwar tsjin it regear kaam. Yn 1992 waarden de earste
frije ferkiezings holden.

BYP per persoan is $11.100 (2007). Gearstalling fan BYP per sektor is 7,9%
lânbou, 35,6% yndustry en 56,5% tsjinsten.

De Roemeenske definsje hat in lânmacht, loftmacht, marine en in ienheid foar
spesjale missys.

Yn 2008 wienen der 5.682.299 Roemeenske mannen fan tusken de 16-49 jier. Dêrfan
wienen 4.572.017 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 127.706.

Roemeenje is yndield yn de fjouwer histoaryske regio's Transsylvaanje (op de
kaart grien), Wallachije (blau), (Roemeensk) Moldaavje (read) en Dobroodzje
(giel). Tagelyk is it lân yndield yn 41 saneamde judeţe (sprek út: jûdetse), in
soarte fan provinsjes plus de gemeente Bucureşti (Bûkarest).

Wichtichste havens binne Braila, Constanta, Galati en Tulcea. Budapest hat twa
fleanfjilden en hat it measte ynternasjonale loftferkear. De maksimum snelheid
op de autodyk is 130 km/h.

Roemeenje hat (2006): 198.817 km ferhurde dyk. 11.385 km spoardyk. 1.731 km
farwetter.



https://fy.wikipedia.org/wiki/Litouwen

Litouwen (Litouwsk: Lietuva) is in lan op it Baltikum yn Noardeast Jeropa. De
haadstêd is Vilnjûs en de presidint fan de republyk is sûnt 2009 Dalia
Grybauskaitė. It is it grutste en súdlikste fan de trije Baltyske lannen.

Neffens guon geografen leit it sintrum fan Jeropa yn Litouwen, in pear kilometer
noardlik fan Vilnjûs.

Litouwen is frij flak, mei útsûndering fan morenen yn it easten en westen. It
heechste punt is de Juozapines mei in hichte fan 292 meter, yn it Heechlân fan
Medininkai.

Litouwen hat 99 kilometer kust, wêrfan 38 kilometer oan de Baltyske Golf sels.
De wichtigste haven fan Litouwen is Klaipeda, oan de mûning fan it Koerske Haf,
dêr't ek de grutste rivier fan Litouwen, de Neman, yn út komt. Yn it flakke lân
lizze ek in protte marren. De grutste mar is de Kauno Mar.

De skiednis fan Litouwen rint noch net lang gear mei dy fan de oare Baltyske
lannen. Oars as Letlân en Estlân, wie Litouwen ea in machtich lân, dat rikte
oant de Swarte See oan ta. De 20e iuw ferrûn foar it grutstepart ûnder hegemony
fan Ruslân en de Sowjetuny, dêr't Litouwen him, as de earste fan de Baltyske
Steaten, op 11 maart 1990 frij fan makke. Sûnt 1 maaie 2004 is Litouwen part fan
de Jeropeeske Uny.

It parlemint fan Litouwen, de Seimas, hat ien keamer, mei 141 lea, dy't foar in
periode fan fjouwer jier keazen wurde, mei in mingde leden systeem: Der wurde 71
keazen fia in direkte fertsjintwurdiging, en 70 fia proporsjonele
fertsjintwurdiging. Premier is sûnt 4 july 2001 Algirdas Brazauskas.

It lân is sûnt 1991 lid fan de Feriene Naasjes, sûnt 1993 fan de Rie fan Jeropa
en sûnt 2004 fan de Noard-Atlantyske Ferdrachsorganisaasje. Litouwen hat him op
1 maaie 2004 oansletten by de Jeropeeske Uny, mar it hat gjin diel oan de
monetêre uny.

Litouwen hat yn 2011 3.218.064 ynwenners. 84,6 persint fan de minsken binne
etnyske Litouwers dy't it Litouwsk, de offisjele taal fan it lân, machtich
binne. De twa grutste minderheden yn Litouwen binne de Poalen (6,3%) en de
Russen (5,1%).

BYP per persoan is $16.800 (2007). Gearstalling fan BYP per sektor is 5,3%
lânbou, 33,3% yndustry en 61,4% tsjinsten.

Yn 2008 wienen der 915.187 Litouske mannen fan tusken de 16-49 jier. Dêrfan
wienen 678.434 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2008 wienen dat der 25.907.

Wichtichste haven is Klaipeda. Vilnius en Kaunas hawwe ynternasjonale
fleanfjilden. De wichtichste autodiken binne de Vilnius-Kaunas-Klaipeda,
Vilnius-Panevėžys en de E 67 "Via Baltica" fan Warsjau oer Kaunas en Riga nei
Tallin. De maksimum snelheid op de autodyk is 110 of 130 km/h.

Litouwen hat (2006): 70.997 km ferhurde dyk. 1.771 km spoardyk. 441 km
farwetter.



https://fy.wikipedia.org/wiki/Ekwador

De Republyk Ekwador is in lân yn it noardwesten fan Súd-Amearika. De haadstêd is
Kwito. It is ferneamd nei de evener (yn it Spaansk: ecuador), dat it lân midstwa
snijt.

Ekwador bestiet út trije parten: de tichtbefolke kuststripe oan de Grutte
Oseaan, it heechlân fan de Andes (heechste berch Gimborazo, op 6310 meter) en it
leechlân fan de Oriente, dêr't him oant-en-mei de grins mei Perû in tropysk
reinwâld útstrekt.

De op sa'n 1000 km ôfstân lizzende Galapagoseilannen mei syn unike bistewrâld
(skyldpodden, reuze hagedissen, fûgels) hearre ek by Ekwador.

Ekwador waard yn de 15e iuw beset troch de Inka's. De Konkwistadores oermasteren
it lân yn 1534 en stiften de tsjintwurdige haadstêd Kwito.

Yn 1822 waard Ekwador ûnôfhinklik fan Spanje, lykwols bliuw it oant fier yn de
20e iuw it taferiel fan politike ûnrêst. Ferskate diktatoriale rezjyms kamen oan
it bewâld, wylst bûtenlânske ynvestearders de Ekwadoraanske oalje
eksploitearren. De ûnmeugende rykdommen oan oalje dêr't it lân oer beskikte
liede der ta dat demokratyske rezjyms net oan de macht komme koenen. Pas yn 1979
kaam der foar it earst in demokratyske regearing. Dizze regearing hie sûnt it
begjin te krijen mei in grutte ekonomyske krisis, ynflaasje en tanimmende
skulden.

Yn april 2005 waard wêr in steatsgreep plige dêr't presidint Lucio Gutiérrez
romte meitsje moast foar syn fise-presidint Alfredo Palacio.

De befolking fan Ekwador is tige divers. Mestizen, minsken fan mingd
Spaansk-Yndiaanske komôf foarmje mei nei skatting goed 65% it grutste part fan
de befolking. De omfang fan de Yndianen, dy't benammen yn de Andes wenje, wurdt
holden op in lytse 7% fan de befolking, mar lykwols ferskillen de mieningen
hjiroer. Neffens eigen sizzen meitsje sy wol 25% fan de befolking út. Fierders
bestiet tusken de 7 en de 10% fan de befolking út ôfstammelingen fan de
Spanjerts, en der binne ôfstammelingen fan Afrikaanske slaven dy't mei skippen
nei Ekwador brocht waarden. Yn de steden wenje ek minsken fan Arabyske komôf,
fral ymmigranten út Libanon en harren neisieten.

Om-ende-by 80% fan de Ekwadorianen heart by de Roomsk-Katolike Tsjerke, en sa'n
11% binne Protestants. Yn de wyldere parten fan Ekwador hat it âlde ynhiemske
leauwen har fermongen mei katolike ynfloeden. In protte religieuske festivals en
jierlikse parades binne basearre op âlde godstsjinstige fieringen.



https://fy.wikipedia.org/wiki/Daisy_Summers

Daisy Summers, echte namme ûnbekend (Seoel, 19 april 1993), is in
Súdkoreaansk-Amerikaansk neakenmodel en pornografysk aktrise fan mingd
Koreaansk-Russysk etnysk komôf. Har artystenamme wurdt ek wol (mis)stavere as
Daisy Summer, en boppedat hat hja hat yn it ferline ek wol gebrûk makke fan 'e
artystenamme Daisy Haze. (Hja moat lykwols net betize wurde mei Daizee Haze, in
Amerikaansk wrakselster.)

Daisy Summers waard yn 1993 berne yn 'e Súdkoreaanske haadstêd Seoel, as de
dochter fan in Koreaanske mem en in Russyske heit. Har âlden emigrearren koarte
tiid letter mei har nei de Feriene Steaten, dêr't se opgroeide yn 'e steat
Floarida. Sûnt se seis jier wie, waard Summers oplaat om klassyk pianiste te
wurden. Har earste betelle baan wie as ferkeapster yn in
Gamestop-fideospultsjewinkel.

Summers sette har karriêre yn 'e Amerikaanske pornoyndustry útein as webcamgirl
op in ynternetsite. Op 31 augustus 2013 makke se mei tweintich jier har debút yn
in pornografyske film dy't opnommen waard yn har thússteat Floarida. Neffens de
Internet Adult Film Database (IAFD) hat hja sûnt yn mear as fyftich pornofilms
spile, û.m. foar sokke foaroansteande labels as Jules Jordan Video, Digital Sin,
Zero Tolerance, Third Degree Films, New Sensations, Evil Angel, Pure Play Media
en Hustler Video. Ek hat se in protte yn 't spier west foar pornosites op it
ynternet, lykas Reality Kings, Brazzers, BangBros en Naughty America.

Summers sprekt floeiend Ingelsk, Koreaansk, Russysk en Dútsk. Hja omskriuwt
harsels as in "adrenalinejunkie", en hâldt fan surfen, snowboarden, autoracen en
skerpsjitten. Neffens har offisjele opjefte is se 1.57 m lang, mei in gewicht
fan 47 kg en in (natuerlike) kupmaat 30B. Hja hat piercings troch har tonge en
ien fan har noaswjukken, en in tige opfallende tatoeaazje fan it rebelle-embleem
út 'e earste Star Wars-trilogy oan 'e lofterkant fan har lichem op 'e
bikinyline.



https://fy.wikipedia.org/wiki/Brazilian_wax

In Brazilian wax of ek wol Brazilian waxing is in ûnthierringsmetoade foar de
skamstreek en de geslachtsdielen. Dizze namme betsjut letterlik "Brazyljaansk
harsen", mar de term is sa ynboargere rekke dat er ek wol brûkt wurdt as men net
harst, mar skeart of epilearret. In Brazilian wax kin yn ferskate mjitten
útfierd wurde, útinoar rinnend fan it ûnthierjen fan inkeld de bikinyline, oant
it ûnthierjen fan 'e folsleine skamstreek. Lykwols wurdt it hieltyd mear wenst
dat froulju alle skamhier ferwiderje litte, wêrby't net inkeld de skamstreek,
mar ek de geslachsdielen en de anus ûnthierre wurde.

It ûnthierjen fan (dielen fan) 'e skamstreek is neat nijs. Soks waard al
iuwenlang dien yn Araabje en Perzje en ek by de Alde Griken en Romeinen, as
teken fan reinheid, skientme en fitaliteit. It folslein ûnthierjen fan 'e
skamstreek kaam yn 'e 1980-er jierren op yn 'e kuststeden fan Brazylje, dêr't
froulju op 'e strannen almar lytsere bikinybroekjes droegen, mei as gefolch dat
de bikiny in hieltyd lytser part fan 'e skamstreek beduts en der dus in hieltyd
grutter part fan 'e skamstreek skeard wurde moast as men net woe dat der
skamhier bûten it broekje útstiek.

Bûten Brazylje waard de Brazilian wax as term sawol as technyk fanôf 1994
yntrodusearre yn 'e Feriene Steaten troch de skientmesalon J. Sisters
International Salon yn New York. Dêr wiene ferskate grutte nammen út Hollywood
en de haute couture klant, wêrûnder Sarah Jessica Parker, Eva Longoria, Gwyneth
Paltrow en Naomi Campbell, dy't der gjin geheim fan makken dat se foar it
ûnthierjen fan 'e skamstreek inkeld noch fan dizze technyk gebrûk makken.
Dêrtroch en trochdat de Brazilian wax wiidweidich op 't aljemint brocht waard yn
populêre tillefyzjesearjes as Sex and the City en Desperate Housewives en yn in
protte moade- en lifestyle-blêden, krige dit fenomeen hieltyd mear bekendheid en
populariteit.

Almar mear skientmesalons nimme de Brazilian wax op yn it troch har oanbeane
assortimint fan produkten en behannelings. Der binne sels al spesjalisearre
salons ûntstien, dy't har inkeld noch op it ûnthierjen fan 'e skamstreek,
geslachtsdielen en anus rjochtsje en gjin oare behannelings mear oanbiede.

By it útfieren fan in wiere Brazilian wax wurdt op it te ûnthierjen hûdoerflak
in spesjale soarte fan waaks oanbrocht. Dy wurdt foar gebrûk opwaarme en
dêrtroch floeiber. Nei't er op 'e hûd oanbrocht is, wurdt in pear tellen wachte
om 'e waaks de kâns te jaan en kuolje wat ôf, mei as gefolch dat er tige
kleverich wurdt en oan it skamhier fêstklibbet. Dan wurdt in stevich ein papier
op 'e waaks drukt. De waaks hechtet him dan oan it papier, en as dat mei in
beskate mjitte fan geweld fuortlutsen wurdt, komme sawol de waaks as it deroan
fêstklibbe skamhier mei. Hoewol't dizze behanneling frijwat pynlik wêze kin,
nammenste mear om't it hjirby giet om nochal gefoelige lichemsdielen, wurdt
hjiroan faak de foarkar jûn boppe skearen, mei't it hier by in Brazilian wax
folle langer fuortbliuwt, omdat it mei hierwoartel en al ferwidere is. Likegoed
wurdt wrâldwiid troch in mearderheid fan 'e froulju altyd noch de foarkar jûn
oan skearen.

It ûnthierjen fan 'e bikinyline en de geslachtsdielen is tsjintwurdich foar de
measte jonge froulju yn 'e Westerske wrâld fanselssprekkend wurden. Ut ferskate
ûndersiken en enkêtes hat bliken dien dat 82-88% fan 'e jonge froulju dit ek op
regelmjittige basis docht. Sa waard by in ûndersyk troch de Universiteit fan
Leipzig, yn Dútslân, fêststeld dat 88% fan 'e jonge froulju (gemiddelde leeftyd
23 jier) de skamstreek en geslachtsdielen ûnthierret. By in ûndersyk fan
seksuologe Kaat Bollen die bliken dat mar 5% fan 'e froulju hielendal gjin
snoeiwurksumheden oan it skamhier ferrjochtet. Der wurdt ek geregeldwei oer dit
ûnderwerp berjochte yn frouljusblêden (sawol papierrene as online) en op
ynternetfoara. Websiden dy't har talizze op seks, lykas Sexwoordenboek.nl en
Seksvraagbaak.nl jouwe tips en advizen oer ûnthierringstechniken foar de
skamstreek en de geslachtsdielen. Ek manlju kieze hieltyd faker foar it folslein
of foar in diel ûnthierjen fan skamstreek, geslachtsdielen en anus.



https://fy.wikipedia.org/wiki/Bosnje

Bosnje, eins: Bosnje-Hertsegovina, is in lân op de Balkan. It is in republyk,
dy't ûntstean is troch it útinoar fallen fan it eardere Joegoslaavje (sûnt 5
april 1992).

Formeel hjit it lân: Bosna i Hercegovina, Bosnje en Herzegovina, om't it in
kombinaasje is fan de lânskippen Herzegovina en Bosnje. Herzegovina is it
lytsere part yn it suden, besuden Konjic. Ornaris wurdt dizze twadieling net
mear in protte oandacht jûn fanwegen de opdieling dy't op it stuit wichtiger is:
yn Kroatysk en Servysk gebiet. Dêrom wurdt it lân ornaris simpelwei Bosnje
neamd, en de ynwenners Bosnjers.

De haadstêd is Sarajevo en it haad fan de republyk is sûnt 2002 presidint
Sulejman Tihić.

It noarden is foar it meastepart flak, it middenwesten heuvelich. Yn it suden en
easten lizze de heechste toppen, it heechste punt is de Maglic (2386m) op de
grins mei Montenegro. It lân hat in soad bosken en de natuer is der noch yn hear
en fear. Yn it westen binne kanofarren en rafting op de rivieren Una en Sana
tige populêr. Fierder ûnderbrekt Bosnje de kustline fan it buorlân Kroaasje yn
it suden, by de stêd Neum, dêr't it in ferbining hat mei de Adriatyske See.
Alhoewol't yn de oarloch in protte fernield is, wurdt der hurd wurke oan de
weropbou.

De haadstêd fan Bosnje en Herzegovina is Sarajevo. Oare grutte stêden binne
Banja Luka, Bihac, Mostar, Tuzla en Zenica.

Yn eardere tiden makke Bosnje diel út fan ferskate riken: ûnder oaren it
Romeinske ryk, it Byzantynske ryk en it Ottomaanske ryk.

Yn de 20e iuw sûnt 1945 oant 1991 wie Bosnje ien fan de seis republiken, dy't
mei-inoar de Sosjalistyske Federative Republyk Joegoslaavje foarmen. Oant 1980
waard Joegoslaavje laat troch Tito. Yn dat tiidrek waard foaral de klam leid op
ienheid en bruorskip tusken de ferskate godstsjinstige en etnyske groepen dêr't
Joegoslaavje út bestie. Nei de dea fan Tito kaam it liederskip te lizzen by in
kollektyf steatspresidium. Lykwols wurke dat systeem tige min en begjin
njoggentiger kaam der in ein oan de Federaasje mei de iensidige ôfskiedings fan
Sloveenje en Kroaasje yn 1991. Troch it Servyske regear yn Belgrado waard dat
net akseptearre wat foaral late ta in kriich tusken Kroaasje en Servje.

Bosnje, dat de meast etnysk-mingde republyk yn Joegoslaavje wie, waard yn dizze
kriich meilutsen. Wylst de Bosnyske Kroaten en Bosnyske Servjers oansluting
sochten by respektivelik Zagreb en Belgrado, rôp it troch moslims dominearre
regear yn Sarajevo de ûnôfhinklikens fan Bosnje út. Tusken de ferskate
befolkingsgroepen ûntstie in bluodderige boargerkriich, dêr't pas yn novimber
1995 mei de akkoarden fan Dayton formeel in ein oan kaam en dy't nei skatting
oan 100 à 150 tûzen minsken it libben koste hat.

It skaaimerk fan dizze kriich wie it etnysk suverjen fan doarpen en stêden.
Hjirby waarden tûzenen minsken fermoarde, lykas yn Srebrenica yn july 1995, en
hûnderttûzenen ynwenners flechten, faak mei efterlitten fan al har besittings.

Fuortendaliks nei it útroppen fan de Bosknyske ûnôfhinklikheid yn 1992 bruts de
Bosnyske oarloch út, dy't einige mei ynternasjonaal yngripen yn 1995 troch it
ferdrach fan Dayton. Sûnt dy tiid is it lân ferdield yn twa parten: De
Moslim-Kroatyske Federaasje (Federacija Bosna i Hercegovina), en in Servysk
part: de Servyske Republyk (Republika Srpska). Yn dy lêste is Banja Luka de
wichtichste stêd; grûnwetlik is Sarajevo de haadstêd. Utsein de boppeneamde twa
dielrepubliken is der ek it Federaal Distrikt Brcko.

Bosnje hat trije offisjele talen, it Servysk, it Kroatysk en it Bosnysk. De
namme "Bosnysk" is lykwols kontroversjeel, om't de Kroatyske en Servyske
Bosnjers miene dat de namme Bosnysk seit dat it de taal fan gâns Bosnje is,
wylst it grutste part fan it lân Kroatysk of Servysk praat. De konstitúsje fan
de Republika Srpska, dêr't it Bosnysk in offisjele taal is, sprekt fan "de taal
sprutsen troch de Bosniakken" ("jezik kojim govore Bošnjaci"); deselde beneaming
wurdt ek brûkt troch it regear fan Servje.



https://fy.wikipedia.org/wiki/Bolivia

Bolivia (ek Bolivje; Aymara: Wuliwya, Quechua: Bulibiya) is in republyk yn
Súd-Amearika dat grinzet oan Perû, Brazylje, Paraguay, Argentynje en Sily. De
haadstêd is Sucre, wylst La Paz de sit fan it regear is.

De earste bewenners fan Bolivia wienen de Yndianen dy't likernôch 13.000 jier
foar Kr.dêr ferkinen. Yn de 15e iuw makke Bolivia diel út fan it Inka ryk.

Nei de ûntdekking fan de Nije wrâld waard om 1545 hinne Súd-Amearika alhiel
koloanisearre troch de Spanjerts. Yn it tsjintwurdige Bolivia koenen sy lykwols
de nomadyske yndianen yn it leechlân eastlik fan it Andes-geberchte net foarfêst
ûnderwurpen. Nei de Boliviaanske ûnôfhinklikheidsoarloch waard op 6 augustus
1825 de ûnôfhinklike "República de Bolívar" útroppen (ferneamd nei de
frijheidsstrider Simón Bolívar). Sûnt dy tiid hat it lân hieltyd te krijen hâwn
mei oarloggen en steatsgrepen.

Yn 1884 ferlear Bolivia tegearre mei Peru de Salpeteroarloch fan Sily. As
gefolch dêrfan moast it lân de kustprovinsje ôfstean en rekke dêrmei har
ferbining kwyt mei de Stille Oseaan.

Fan 1932 oant 1935 hie Bolivia oarloch mei it neistlizzende Paraguay. De
saneamde Chaco-oarloch wie it gefolch fan de mooglike fûnst fan oalje op de
Chaco Borreal, in grutte tinbefolke savanne. Yn dizze oarloch ferlernen mear as
80.000 Bolivianen it libben, mede door een slechte organisatie en uitbraak van
ziekten en gebrek aan water in het zeer dorre gebied. Lang om let oerweldige
Paraguay grutte gebieten op Bolivia.

Yn 1952 fûn in revoluusje plak dat as gefolch hie dat de tinminen
nasjionalisearre en de lânbougrunnen werferdield waarden. De presidinten Hernan
Siles Suazo en Victor Paz Estensorro holden lykwols de kommunisten bûten de doar
en beholden de stipe fan de Feriene Steaten. Yn 1964 nom it leger de macht wer
oer, dy't it wer oan in boargerregear werom joechen yn 1982 .

Yn 2003 ûntstienen der wer spannings mei Sily, dat ta útering kaam yn de
Boliviaanse Gasoarloch.

Bolivia is folslein omsletten troch lannen en hat gjin ferbining mei see. Yn it
westen fan Bolivia lizze de bergen fan de Andes, mei as heechste pyk de Nevado
Sajama (6542 meter). Meatsenpart fan it lân bestiet út heechflakte, (de
altiplano), de heechflakte fan de Andes. It oare part yn it easten fan Bolivia
is leechlân, wêr't de Amasônereinwâld begjint.

It grutste mar is de Titikakamar dat op de grins mei Perû leit. Fierders is yn
it westen fan Bolivia de grutste sâltflakte fan de wrâld: Salar de Uyuni.

Yn it noardlik lizzende Amasônebekken is it klimaat tropysk en fochtich, yn it
súdeasten is it skrok en hjit, yn de falleien is it frij koel en yn it heechlân
is't kâld.

Yn de dalen fan de Andes is it tropysk waarm. Ek yn de leechlannen hearsket in
tropysk en fochtich klimaat. De surazo is in koele súdlike wyn.

Yn Bolivia wurde fjouwer talen sprutsen, namentlik Aymara, Quechua, Guarany en
Spaansk. Eartiids wie de lingua franca fan it Inkaryk (Tawantinsuyu) it Quechua,
dat troch elkenien sprutsen wurde moast.



https://fy.wikipedia.org/wiki/Barack_Obama

Barack Obama (folút: Barack Hussein Obama; Honolulu, 4 augustus 1961) is in
Amerikaansk jurist en Demokratysk politikus fan mingd etnysk Ingelsk, Iersk en
Keniaansk Luo-komôf, dy't tusken 2009 en 2017 de 44e presidint fan de Feriene
Steaten wie. Foartiid wied er abbekaat, lid fan 'e steatssenaat fan Illinois en
lid fan 'e Amerikaanske Senaat. Hy is de earste swarte Amerikaanske presidint.
Syn foargonger wie de Republikein George W. Bush, en syn fise-presidint is Joe
Biden. By de presidintsferkiezings fan 2008 fersloech er de Republikein John
McCain, en by de ferkiezings fan 2012 wûn er in twadde termyn troch de
Republikein Mitt Romney oermânsk te wurden. Begjin 2017 droech er it
presidintskip oer oan 'e Republikein Donald Trump.

De heit fan Obama kaam út Kenia en syn mem wie Amerikaansk. Syn âlden gienen
byïnoar wei doe't er twa jier wie; syn mem boaske mei in Yndoneezjer en Obama
ferhuze mei syn mem nei Jakarta doe't er seis wie.

Doe't er tsien wie kaam er te wenjen yn Honolulu by syn pake en beppe (fan de
kant fan syn mem). Syn heit ferstoar yn 1982 by in auto-ûngemak yn Kenia. Syn
mem stoar oan kanker yn 1995, in pear moannen nei't Barack Obama's boek Dreams
from My Father útkaam wie.

Obama is troch syn mem besibbe oan Jefferson Davis, de presidint fan de
Konfederearre Steaten fan Amearika.

Obama gie twa jier nei it Occidental College yn Los Angeles, en dêrnei twa jier
nei de Columbia Universiteit yn New York, dêr't er yn 1983 ôfstudearre yn de
politikology mei de spesjalisaasje fan ynternasjonale betrekkings. Yn 1985
ferhuze er nei Chicago as directeur fan it Developing Communities Project.

Yn 1988 sette Barack Obama útein mei de stúdzje rjochten oan de
Harvard-universiteit. Dêr moete er yn 1989 Michelle Robinson wylst hja beide oan
it wurk wienen foar itselde abbekateburo, en hja boasken yn 1992. Michelle Obama
is hjoed de dei fice-presidinte foar mienskipssaken fan de Universiteit fan
Chicago. Hja kaam yn it nijs doe't har salaris fertrijefâldige neidat Obama
senator waard. De grûn dy't dêrfoar jûn waard wie lykwols har promoasje en dêrby
it oerwurk, nei de tiid dat se Obama mei syn kampanje stipe. Har nije salaris is
likeheech as dat fan oare fise-presidinten.

Op 4 novimber 2008 wûn Barack Obama de Amerikaanske presidintsferkiezings 2008,
dêr't hy sûnt 7 juny 2008 de Demokratyske kandidaat foar wie. Neffens eigen
sizzen betsjut syn ferkiezing it herstel fan de wiere sjeny fan Amearika, te
witten: demokrasy, frijheid, kânsen en hope. Foar it earst yn harren skiednis
waard in swarte ta presidint keazen. Yn july 2008 sei Obama, dat er, as er as
presidint keazen wurde soe, binnen 16 moannen de Amerikaanske militêren yn Irak
weromlûke soe. Op de ferkiezingsdei, 4 novimber 2008, krigen Obama en Joe Biden
in mearderheid fan 365 kiesmannen fan de Electoral College en 53 prosint fan
alle stimmen. Dêrfoaroer hienen de Republikeinen, John McCain en Sarah Palin,
173 kiesmannen en 46 prosint fan de stimmen. Lykop mei de ferkiezingsútslach
krigen de demokraten in mearderheid yn de Senaat mei 58 sitten en de
Republikeinen krigen 41 sitten, yn it Hûs fan Offurdigen krigen de demokraten
257 sitten en de republikeinen 178.

Op 4 april 2011 die de doetiidske presidint Barack Obama te witten dat hy him
wer ferkiesber stelle soe foar de Amerikaanske presidintsferkiezings fan 2012.
Op 28 jannewaris 2012 makke Obama wrâldkundich dat Joe Biden fannijs syn running
mate wurde soe.

Op 21 jannewaris 2009 wie de ynauguraasje fan Barack Obama. De eed waard dien
troch de heechste rjochter John Roberts. Robberts makke lykwols in flaterke by
it foarlêzen fan de eed. Obama wist dat Roberts it net goed sein hie, mar spriek
dochs syn wurden nei. In dei letter is de eed opnij dien, sadat Obama dochs
formeel neffens de grûnwet ynsward waard as presidint.

Ien fan de earste dingen dy't er as presidint die wie it sluten fan de finzenis
foar terroristen Guantanamo Bay op Kuba.

Op 21 maaie 2009 sei Obama yn in taspraak oer nasjonale feilichheid, dat er in
foar tige gefaarlike terroristen in wet ha woe om se langer finzen te hâlden. It
langduorjende finzenskip woe Obama foar finzenen yn Guantánamo Bay ha, dy't as
„tige gefaarlik“ te boek stean, en wêrfoar om ferskillende redenen gjin proses
mooglik is. Hy krige fan boargerrjochteaktivisten en loftse groepen ferheftige
krityk. De New York Times skreau „in folslein oar byld, as dat de boarger hie,
wêrby't de minsken samar troch it regear straft wurde kinne of frijsprutsen
wurde.“

Op 17 febrewaris 2009 tekene Obama yn Denver it "American Recovery and
Reinvestment Act of 2009", in konjuktuer program fan 787 miljard dollar, dy't de
kredytkrisis wat delbêdzje moast en 3,5 miljoen arbeidsplakken meitsje soe.

By syn kampanje hie Obama al sein dat hy op it mêd fan sûnens herfoarmingen
trochsette woe. Foar 2013 soenen alle Amerikaanske steatsboargers in
sikefersekering hawwe. Nei in mearderheid yn it Hûs fan Offurdigen en de Senaat
koe Obama de saneamde Patient Protection and Affordable Care Act 23 maart 2010
tekenje. Nei it ûndertekenjen waard de wet 25 maart 2010 fan krêft. Troch de
herfoarming waarden sa'n 32 miljoen minsken fersekere dy't dêrfoar noch gjin
sikefersekering hienen.

Op 20 april 2010 rekke it boareilân Deepwater Horizon yn de Golf fan Meksiko
troch in eksploazje ûnder wetter skansearre. Dêrtroch lekte in grutte mannichte
oalje de see yn. De besitter fan it boareilân, BP, besocht ferskate kearen it
gat fergees ticht te meitsjen. Presidint Obama wie op 2 maaie, 28 maaie en 4
juny op yn it rampgebiet. Hy joech opdracht ta in federaal ûndersyk en stelde in
aparte kommisje yn dy't op it mêd fan feiligens mei nije útstellen komme moast.
Obama rôp de needtastân út en beslute dat der 6 moanne lang net mear board wurde
mocht nei oalje yn 'e djippe see. It regear fan Obama klage nei de tiid de BP
oan omdat it bedriuw him net oan de feiligensregels holden hie.

By de ferkiezingskampanje sei Obama dat it weromlûken fan de Amerikaanske
militêren út Irak net langer as 16 moannen nei syn ynauguraasje wêze soe. Yn
febrewaris 2009 makke Obama bekend dat de fjochtsjende Amerikaanske ienheden yn
Irak binnen 18 moanne werom helle wurde soenen. Yn augustus 2010 waarden de
lêste stridende ienheden út Irak weromlutsen.

Yn febrewaris 2009 stjoerde Obama 17.000 soldaten nei Afganistan. Op 1 desimber
2009 waarden nochris 30.000 militêren hinne stjoerd, om mei te fjochtsjen tsjin
Al Kaida en de Taliban en tagelyk in bydrage leverje te kinnen oan de opbou fan
it lân. Op 22 juny 2011 makke Obama bekend dat 10.000 soldaten foar de ein fan
2011 werom helle wurde soenen. In oare 23.000 troepen soenen yn de simmer fan
2012 wer thús wêze moatte. Yn de nacht fan 1 op 2 maaie 2011 waard Osama bin
Laden yn Abbottabad (Pakistan) delsketten troch spesjale ienheden fan de Navy
Seals (Operation Neptune’s Spear). Obama hie 29 april 2011 tastimming foar de
operaasje jûn. Nei de operaasje beslút Obama om de foto's net iepenbier te
meitsjen.

Op 4 juny holdt er yn de Al-Alsa-Universeit yn Kaïro in taspraak foar de
islamityske wrâld. Hy oppenearre him oer in bettere ferhâlding tusken de FSA en
de Islam en mear demokrasy yn de Arabyske lannen. Hy sei dat Israel gjin nije
delsettings yn de Westlike Jordaanigge bouwe mocht, en woe in
twa-steaten-oplossing foar Palestina ha. Dêrnei besocht er as earste
Amerikaanske presidint konsintraasjekamp Buchenwald en wie by de betinking fan
65 jier D-Day. Op 9 oktober krige er nei Theodore Roosevelt en Thomas Woodrow
Wilson as tredde sittende presidint fan de Feriene Steaten de Nobelpriis foar de
Frede (Jimmy Carter krige dy nei syn amtstermyn). Hy krige de priis om „syn tige
bysûndere krewearjen, om de ynternasjonale dimplomasy en gearwurking tusken
folken fuort te sterkjen“. Hy krijt de priis op 10 desimber 2009 yn Oslo.



https://fy.wikipedia.org/wiki/Skotl%C3%A2n

Skotlân (Ingelsk: Scotland, útspr.: ['skɒtlənd]; Skotsk: Scotland, útspr.:
['skɔtɫənd]; Skotsk-Gaelysk: Alba, útspr.: ['al̪ˠapə]) is in dielútmeitsjend lân
(constituent country) fan it Feriene Keninkryk fan Grut-Brittanje en
Noard-Ierlân. It hat sûnt 1999 in beheinde foarm fan selsbestjoer, mei in eigen
parlemint en in eigen regear. It gebiet bestiet út 'e noardlike ein fan it eilân
Grut-Brittanje, ynkl. in grut tal lytsere eilantsjes foar de westkust (de
Hebriden) en yn 'e Noardsee (de Orkney- en de Sjetlâneilannen). Neffens in
skatting út 2013 hie Skotlân doe 5.328.000 ynwenners.

Fan 'e Iere Midsiuwen ôf wie Skotlân in ûnôfhinklik keninkryk, it Keninkryk
Skotlân, dat gauris yn oarloch wie mei Ingelân, dêr't it yn it suden oan
grinzget. Nei't kening Jakobus VI fan Skotlân yn 1603 as Jakobus I op 'e
Ingelske troan kaam, waarden de beide lannen lykwols yn in personele uny
mei-inoar ferbûn. Dy bân waard yn 1707 omset yn in politike uny, wêrby't Skotlân
syn selsstannigens en selsbestjoer ferlear en ûnderdiel waard fan
Grut-Brittanje, dat út 'e Ingelske haadstêd Londen wei regearre waard.

Nei ferskate mislearre opstannen yn 'e santjinde en achttjinde iuw wiene de
Skotten twongen om har ûnder it Britske bewâld del te jaan, mar sûnt de ein fan
'e tweintichste iuw is der yn it lân in sterke ûnôfhinklikheidsbeweging
ûntstien, dy't oanfierd wurdt troch de nasjonalistyske partij SNP. Yn 2014 waard
foar it earst in referindum oer ûnôfhinklikheid holden, wêrby't 45% fan 'e
Skotten foar stimde.

De namme "Skotlân" is ôfkomstich fan it wurd Scoti, de Latynske namme foar de
Gaelen (de Kelten yn it noardwesten fan 'e Britske Eilannen, dêr't behalven de
Skotten ek de Ieren en de Manksen ta hearre). Hoewol't de Latynske term Scotia
oarspronklik in oantsjutting foar Ierlân wie, kaam de namme troch de Gaelyske
ferovering fan westlik Skotlân, yn 'e sechsde iuw, op dat gebiet te slaan.
Neitiid ferwiisden de kenings fan it feriene Skotlân nei harsels as Basileus
Scottorum of Rex Scottorum ("kening fan de Gaelen"; basileus is Gryksk foar
"soeverein", en rex is Latyn foar "kening"), of ek wol Rex Scotiae ("kening fan
Gaelelân"). Dy lêste foarm wie nei gedachten in oanpassing dy't feroarsake waard
trochdat de Ierske hege kening Brian Borúma himsels yn 1005 de titel Imperator
Scottorum ("keizer fan 'e Gaelen") oanmeat. Oant yn 'e alfde iuw bleau "Skotlân"
in term dy't inkeld brûkt waard foar it Gaelysktalige diel fan it lân, benoarden
de rivier de Forth. (Dêrnjonken waard ek "Albaanje", in ôflieding fan it
Skotsk-Gaelyske Alba, wol brûkt foar dat gebiet.) Pas fan 'e Lette Midsiuwen ôf
rekke de term "Skotlân" yn gebrûk foar hiel it lân.

It fêstelân fan Skotlân beslacht it noardlike trêdepart fan it eilân
Grut-Brittanje, dat foar de kust fan Noardwest-Jeropa yn 'e Atlantyske Oseaan
leit en ta de Britske Eilannen heart. Skotlân hat in totaal oerflak fan
78.387 km², wêrfan't 1,9% út wetter bestiet. Dêrmei is it kwa grutte ferlykber
mei Tsjechje. De iennichste lângrins fan Skotlân is dy mei Ingelân, dy't yn it
suden oer in ôfstân fan 96 km fan it súdwesten nei it noardeasten rint, fan 'e
Solway Firth yn it westen oant de mûning fan 'e rivier de Tweed yn it easten.

Skotlân wurdt oan trije kanten troch see omjûn: yn it easten en noardeasten
troch de Noardsee, yn it noarden en westen troch de iepen Atlantyske Oseaan, en
yn it súdwesten troch de Ierske See en it Noarderkanaal, dy't de eilannen
Grut-Brittanje en Ierlân faninoar skiede. Yn dyselde krite rikt de útein fan it
skiereilân Kintyre oant op 30 km ôfstân fan 'e kust fan Noard-Ierlân. It
tichstbye diel fan it fêstelân fan Jeropa is de kust fan súdwestlik Noarwegen,
op 305 km ôfstân nei it noardwesten, wylst de autonome Deenske Fêreu-eilannen op
270 km nei it noarden lizze.

It Skotske fêstelân kin rûchwei opdield wurde yn trije kriten, wêrfan't de
bercheftige Skotske Heechlannen geografysk sjoen fierwei de grutste binne, mei't
se de hiele noardwestlike helte fan it lân beslane. De Heechlannen kinne sels ek
wer opspjalten wurde yn twa parten, ntl. de Noardwestlike Heechlannen yn it
uterste noardwesten, en de Grampians yn it midnoarden. Dy beide kriten wurde
faninoar skaat troch de Great Glen, in sintrale delling dy't fan it súdwesten
nei it noardeasten dwers troch it berchlân rint, en dêr't û.m. it ferneamde Loch
Ness, de djipste mar fan 'e Britske Eilannen, yn leit. De Heechlannen omfiemje
ek de heechste berch fan 'e Britske Eilannen, de Ben Nevis, mei in hichte fan
1.344 m, en Skotlâns langste rivier, de Tay, mei in lingte fan 180 km. Fierders
lizze se besiedde mei marren, wêrûnder it ferneamde en skildereftige Loch
Lomond.

Súdlik fan 'e Heechlannen leit it Skotske leechlân, in relatyf smelle bân fan
flak gebiet dat fan kust nei kust rint. Dat gebiet is fierwei it tichtst
befolke, mei as foarnaamste wenkearnen de Skotske haadstêd Edinburch, oan 'e
eastkust, en de yndustrystêd Glasgow, oan 'e westkust. Hjirby moat trouwens
oantekene wurde dat "leechlân" en "flak" yn Skotlân mar relative begripen binne.
Yn eardere geologyske tiidrekken hat it leechlân nammentlik ek bergen kend; sa
is Arthur's Seat, binnen de beboude kom fan Edinburch, in útdôve fulkaan.
Besuden it leechlân wurdt it gebiet tsjin 'e Ingelske grins oan dominearre troch
it Súdskotsk Berchlân, in rige heuvels fan hast 200 km lang, dy't fan Stranraer
oan 'e Ierske See oant East-Lothian oan 'e Noardsee rikt. Dit gebiet wurdt
trochsnien troch brede dellingen en telt withoefolle heuvelpjutsen, wêrfan't de
heechste de Merrick, yn 'e krite Gallowegen is, mei in hichte fan 843 m.

Skotlân telt fierders mear as 790 eilannen, dy't rûchwei yn trije arsjipels
yndield wurde kinne. De Hebriden, dy't foar de noardwestkust lizze, foarmje de
grutste fan dy trije groepen, en wurde ek wol fierder opspjalten yn 'e Binnenste
en de Bûtenste Hebriden. De grutste Binnenste Hebriden binne Skye, Mull, Islay
en Jura; it eilân Arran, dat oare kant it skiereilân Kintyre leit, wurdt yn 'e
regel net ta de Binnenste Hebriden rekkene. De grutste Bûtenste Hebriden binne
Lewis, Harris, Noard-Uist en Súd-Uist. It petiterige en no ûnbewenne Sint-Kilda
leit westlik fan 'e Bûtenste Hebriden in hiel ein de Atlantyske Oseaan yn.
Noardlik fan Skotlân lizze de oare beide grutte eilannegroepen, de
Orkney-eilannen (foar de Noardskotske kust) en de Sjetlâneilannen (fierder de
Noardsee op). Dêrnjonken lizze der ek eilannen yn 'e riviermûnings fan 'e Firth
fan Clyde en de Firth fan Forth.

Skotlân is ferneamd om syn natoerskientme, hoewol't ferskate gruttere sûchdieren
der yn 'e histoaryske perioade troch de minske mei oerbejaging útrûge binne,
lykas de lynks, de brune bear, de wolf, de eland, it everswyn, de bever en de
walrus. Tsjintwurdich binne der yn 'e Heechlannen noch altyd grutte populaasjes
reaharten, reeën, wylde katten, beamotters, fiskotters, harmelingen, murden en
sniehazzen. Oan 'e Skotske kusten libje grutte koloanjes gewoane en grize
seehûnen. Foar it reade iikhoarntsje, dat yn oare dielen fan Grut-Brittanje yn
'e knipe kommen is troch de opmars fan it út Amearika ôfkomstige grize
iikhoarntsje, binne de nullewâlden fan 'e Skotlân in wier taflecht wurden. Der
binne sûnt 2000 eksperiminten geande mei it op 'e nij útsetten fan bevers en
everswinen.

Wat fûgels oangiet is de keningsearn min ofte mear in nasjonaal symboal fan
Skotlân wurden. De sniehin, dy't winterdeis in wyt fearreklaad kriget, komt
rûnom foar yn 'e Heechlannen. Op rotsen foar de kust nestelje ûnbidige koloanjes
ginten, seepappegaaien en oare seefûgels. Ferskate rôffûgelsoarten dy't ferdwûn
wiene, binne sûnt 1975 wer op 'e nij yntrodusearre, wêrûnder de see-earn en de
reade glee.

De floara fan Skotlân bestiet út sawol mingd wâld as nullewâld, mei dêropta
heide- en toendrasoarten. Hoewol't it lân mar in relatyf leech oantal faskulêre
planten (Tracheophyta) telt, komme der nammenste mear moassen (Bryophyta) foar.
It op grutte skaal oanplantsjen fan produksjebosken, en it behearbelied
oangeande weidlân foar skiep en kommersjele fjildsportaktiviteiten (golfbanen)
hat in negative ynfloed hân op 'e fersprieding fan lânseigen planteguod. In
spjirrebeam oan 'e igge fan Loch Fyne, dy't dêr yn 'e 1870-er jierren plante is,
hat de namme de heechste beam fan it Feriene Keninkryk te wêzen, wylst de
Taksisbeam fan Fortingall nei gedachten omtrint 5.000 jier âld is en dêrmei
mooglik it âldste libbene organisme yn Jeropa.

It is ûnbekend hoenear't de earste minsken har yn 'e Prehistoarje yn Skotlân nei
wenjen setten, mei't de opmars en weromtocht fan 'e gletsjers ûnder ferskate
iistiden alle spoaren fan minsklike bewenning fan foàr it Mesolitikum útwiske
hat. Yn alle gefallen kamen de earste minsklike jager-sammelders fan nei de
lêste iistiid omtrint 12.800 jier lyn yn Skotlân oan. Permaninte wenten waarden
ynsafier bekend foar it earst likernôch 9.500 jier lyn boud, en de earste
doarpen waarden omtrint 6.000 jier lyn oanlein. Ut dy snuorje datearret it goed
bewarre bleaune doarp Skara Brae, op it haadeilân fan 'e Orkney-eilannen.
Wenten, grêven en fynplakken fan rituële betsjutting út it Neolitikum binne fral
goed bewarre bleaun op 'e Orkey- en Sjetlâneilannen en op 'e Bûtenste Hebriden,
dêr't de lju troch in tekoart oan beammen twongen wiene om mei stien te bouwen.

Yn 2009 waard te Forteviot, deunby Perth, in 4.000 jier âlde grêftombe mei rike
grêfgeskinken fan in fierders ûnbekende hearsker út 'e iere Brûnstiid opdobbe.
Saakkundigen wolle wol hawwe dat Skotlân doedestiden diel útmakke fan in
hannelskultuer dy't de Atlantyske Brûnstiid neamd wurdt en dêr't ek oare
Keltyske riken yn Ingelân, Frankryk en op it Ibearysk Skiereilân ta heard hawwe
soene. Ut dy tiid datearje in grut tal monolityske monuminten (wêrûnder
stiensirkels) en grêftombes.

Histoaryske boarnen oer (sij it net út) Skotlân begjinne mei de ferovering troch
de Romeinen fan it súdlike twatrêde part fan it eilân Grut-Brittanje, yn it jier
43. Yn dy tiid waard Skotlân fan Kaledoanje neamd, en de bewenners fan dat lân
hiene neat op mei útlânske oerhearsking. Neffens de Romeinske skiedskriuwer
Tasitus namen de Kaledoaniërs as ien man de wapens op tsjin 'e Romeinen. Se
foelen Romeinske fortifikaasjes oan en fierden in soarte fan guerilja-oarloch
tsjin 'e Romeinske legioenen, wêrby't se soms spektakulêre súksessen behellen.
Sa wisten se by in nachtlike oanfal hast it hiele Romeinske 9e Legioen út te
rûgjen foar't dat ûntset wurde koe troch in ôfdieling hynstefolk.

Yn 83 of 84 waarden de Kaledoaniërs lykwols yn 'e Slach by Mons Graupius
ferslein troch de Romeinske fjildhear Gnaius Julius Agrikola. Neffens Tasitus
soe harren lieder in Kalgakus west hawwe, dy't de Romeinen derfan beskuldige de
wrâld ta in woastenije te meitsjen en dat "it bringen fan frede" te neamen. Nei
Agrikola syn oerwinning teagen de Romeinen einlings op nei it noarden, dêr't se
deunby de grins tusken it leechlân en de Heechlannen in ferdigeningsliny begûnen
oan te lizzen. De ferovering rûn lykwols op 'e non, en trije jier letter hiene
de Romeinen har alwer weromlûke moatten oant yn it Súdskotsk Berchlân. Dêr leine
se de ferneamde Muorre fan Hadrianus oan, dy't fan 'e Ierske See oant de
Noardsee rûn, en de noardgrins waard fan 'e Romeinske provinsje Brittanje.

Yn twa koarte perioaden (de lêste fan 208 oant 210) wisten de Romeinen de grins
in eintsje op te skowen nei it noarden, dêr't se yn it sintrale leechlân de
minder bekende Muorre fan Antoninus bouden. Mei't de Romeinske besetting fan in
oansjenlik part fan súdlik Skotlân mar in fjirtich jier duorre, kin steld wurde
dat Skotlân bûten it Romeinske Ryk bleau, al soarge de neite fan 'e provinsje
Brittanje derfoar dat it tusken de earste en de fyfde iuw wol deeglik in sterke
romanisaasje ûndergie.

Yn 'e Midsiuwen ûntjoech Skotlân him ta in grienmank fan folken en riken. It
noarden en noardeasten fan it lân waard bewenne troch de Pikten, in folk fan
ûndúdlik komôf. It wurdt tsjintwurdich wierskynlik achte dat hja ôfstammelingen
wiene fan 'e earste weach fan Keltyske lânferhuzers dy't yn it lêste milennium
f.Kr. fan it fêstelân fan Jeropa oerstiek nei de Britske Eilannen en him dêr
fermong mei de besteande Pre-Yndo-Jeropeeske bewenners. Mei't der lykwols net
genôch fan 'e Piktyske taal oerlevere is om ta in wisse klassifikaasje te
kommen, is it net út te sluten dat se eins gjin Kelten wiene, mar it lêste
selsstannige restant fan 'e oerbefolking fan Skotlân.

It Súdskotsk Berchlân en it grutste part fan it leechlân waard al foarôfgeande
oan 'e Romeinske Tiid bewenne troch Brytoanyske Kelten dy't opdield wiene yn
ferskate stammen. Hja wiene nau besibben oan soartgelikense stammen oare kant de
Muorre fan Hadrianus, wêrûnder de sterk romanisearre Briganten, dy't al yn 'e
earste iuw troch de Romeinen ûnderwurpen wiene. Dizze Brytoanyske Kelten
sprieken dialekten dy't nau besibbe wiene oan it Welsk, en sadwaande wurdt it
Midsiuwske suden fan Skotlân en it oangrinzgjende diel fan noardlik Ingelân
troch wittenskippers wol oantsjut mei de Welske namme Hen Ogledd, "it Alde
Noarden". It wichtichste ryk fan 'e Brytoanyske Kelten yn súdlik Skotlân wie
Strathclyde, dat syn sintrum hie by it hjoeddeiske Glasgow.

Fierders setten omtrint 500 de earste Gaelen (of Skotten) út Ierlân har nei
wenjen oan 'e Skotske westkust. Hja namen taal en kultuer mei út Ierlân, en út
harren Gaelyske Keltyske taal soe him neitiid it Skotsk-Gaelysk ûntjaan. Ek
wiene sy it dy't (yn 'e persoan fan 'e tsjerkfaar Kolumba) it kristendom nei
Skotlân ta brochten. Oan 'e ein fan 'e sechsde iuw waarden de lytse Gaelyske
rykjes troch kening Aidan feriene ta it keninkryk Dalriada, dat Dunadd as
haadplak hie. De riken fan 'e Gaelen en de Pikten rekken meitiid almar mear
mei-inoar fergroeid, oant de Gaelyske kening Kenneth MacAlpin yn 843 op 'e
Piktyske troan kaam. Om't bekend is dat de erfopfolging by de Pikten fia de mem
rûn, wurdt wol tocht dat Kenneth syn mem in Piktyske prinsesse west hawwe moat.

Underwilens wiene de Germaanske Angelen mei de Saksen en guon Jutten en Friezen
by it Germaanske Folkeferfarren oan 'e ein fan 'e Romeinske Tiid nei de Britske
Eilannen tein. Yn 'e sânde iuw hiene hja yn noardlik Ingelân it keninkryk
Noardumbrje stifte, en dêrwei begûnen se yn 'e achtste iuw oan in opmars yn
súdlik Skotlân, ta skea fan 'e ûnderskate riken fan 'e Brytoanyske Kelten dêre.
Op it hichtepunt fan har macht behearsken de Angelen it hiele súdeasten fan
Skotlân, oan Edinburch ta, mar fan likernôch 800 ôf brochten ynterne
strideraasjes harren hegemony ûnder fuotten. Boppedat waarden ek de Angelen doe
slim teheistere troch de ynfallen fan 'e Wytsingen.

Dy Wytsingen wiene yn it gefal fan Skotlân Noaren en Denen, mar hoewol't ek de
Denen mei harren ynfallen grutte skea en slim lijen oer it lân brochten, wiene
de Noaren wichtiger. Dy beheinden har nammentlik net inkeld ta ynfallen, mar
setten har ek nei wenjen yn it lân, benammen yn it uterste noarden fan 'e
Heechlannen (it skiereilân Caithness) en op 'e Hebriden. Op 'e Orkney- en
Sjetlâneilannen waard de oarspronklike Piktyske befolking folslein troch de
Noarske kolonisten assimilearre, mar dy beide eilannegroepen foelen yn dy tiid
ûnder de Noarske Kroan, en waarden hielendal net ta Skotlân rekkene.

As de berte fan it Keninkryk Skotlân wurdt ornaris de kroaning beskôge, yn 843,
fan Kenneth MacAlpin ta kening fan Piktlân. Op dat barren folge in stadige
ekspânsje fan it mienskiplike keninkryk fan 'e Pikten en de Gaelen, dat tsjin 'e
alfde iuw "Skotlân" kaam te hjitten. Tsjin 'e tolfde iuw hiene de Skotske
kenings it Brytoanyske súdwesten en it Angelsaksyske súdeasten ferovere, en
waarden se as lienhear erkend troch de hearskers fan it Gaelyske skiereilân
Gallowegen, yn it uterste súdwesten, en it Noarske Caithness, yn it uterste
noarden. Mei de komst fan in feriene keninkryk ûntstie ek in proses wêrby't
Skotlân omtrint de tolfde iuw stadichoan begûn te feodalisearjen, in
ûntwikkeling dy't allinnich mar fuortsterke waard troch de ymmigraasje fan
Anglo-Normandyske ealju út Ingelân en Frankryk wei.

De steatkundige grinzen fan Skotlân waarden úteinlik fierhinne fêstlein yn it
Ferdrach fan York, út 1237, mei Ingelân, en yn it Ferdrach fan Perth, út 1266,
mei Noarwegen. Dêr wiene trije wichtige útsûnderings op. It eilân Man, yn 'e
Ierske See, hearde lange tiid by Skotlân, mar gie yn 'e trettjinde iuw ferlern
oan Ingelân en ûntjoech him letter ta in selsbestjoerend gebiet dat
tsjintwurdich ôfhinklik is fan 'e Britske Kroan mar net fan it Britske regear.
Fierders slagge it de Skotten pas yn 1472 om 'e Orkney- en de Sjetlâneilannen
los te weakjen fan Noarwegen, en gie yn it uterste súdeasten de stêd
Berwick-upon-Tweed noch yn 1482 ferlern oan Ingelân.

Nei it ferstjerren fan kening Aleksander III yn 1286, fjouwer jier letter folge
troch de dea fan syn iennichste erfgenamte, syn pakesizzer Margareta, byneamd de
Faam fan Noarwegen, ûntstie der in krisis yn Skotlân wêrby't de troan foarearst
leech bleau en it lân regearre waard troch de saneamde beskermhearen. Dat
machtsfakuum bea in iepening foar Edwert I fan Ingelân om syn ynfloed yn Skotlân
út te wreidzjen, temear om't him troch de Skotten frege waard om as
skiedsrjochter te fungearjen tusken de ferskate troanpretendinten, in barren dat
bekend kaam te stean as de 'Grutte Kwestje' (Great Cause). Op Edwert syn
oanstean waard yn 1292 Jan fan Balliol, byneamd Jan Leechmantel, te
Berwick-upon-Tweed ta kening kroane, wylst er sels fan 'e Skotten erkenning
ôftwong as "alderheechste hear" (Lord Paramount) fan Skotlân, wat derop delkaam
dat hy, as kening fan Ingelân, tenei de lienhear fan 'e kening fan Skotlân wie.
Dêrmei ûndermine er daliks elts gesach dat de nije kening hawwe kinnen hie en
makke er Jan ta in soarte fan Ingelsk fazal.

Twa jier letter, yn 1294, easke Edwert fan 'e Skotske kening en eallju dat se yn
it Ingelske leger tsjinje soene, dat op it Jeropeeske fêstelân tsjin 'e Frânsen
focht. Dat gie sels Jan te fier, en ynstee fan oan Edwert syn easken te
foldwaan, sleaten de Skotten doe in bûnsgenoatskip mei de Frankryk, de saneamde
Auld Alliance ("Alde Alliânsje"), dy't fan 1295 oant 1560 duorje soe. Edwert die
dêrop in ynfal yn Skotlân, sette Jan fan Balliol ôf en griep sels de macht yn it
lân. Dat late ta de saneamde Skotske Unôfhinklikheidsoarloggen, wêrby't Andréas
fan Moray en William Wallace as de wichtichste lieders fan it Skotske ferset
tsjin 'e Ingelske oerhearsking nei foarren kamen. Hja fersloegen de Ingelsen yn
'e Slach by Stirling, yn 1297, mar litten it jiers dêrop in slimmen nederlaach
yn 'e Slach by Falkirk. Hoewol't Wallace úteinlik troch ferrie yn Ingelske
hannen foel en yn 1305 op in Londensk skavot einige, wie dat net de ein fan 'e
striid, sa't Edwert hope hie.

Want yn 1306 fermoarde Robert de Bruce, greve fan Carrick, ien fan 'e
wichtichste Skotske troanpretendinten, yn 'e Greyfriars Kirk yn Dumfries syn
foarnaamste rivaal Jan III fan Comyn, hear fan Badenoch. Minder as sân wiken
letter waard er ta kening fan Skotlân kroane. As Robert I wraksele er dêrnei
mear as tweintich jier lang, earst om 'e ûnôfhinklikheid fan syn heitelân werom
te winnen, en dêrnei om dy ûnôfhinklikheid feilich te stellen foar de takomst.
Mei de oerwinning oer de Ingelsen yn 'e Slach by Bannockburn, yn 1314, bewiisden
de Skotten dat se wer baas yn eigen hûs wiene. It jiers dêrop waard Robert syn
broer Edward de Bruce ta hege kening fan Ierlân kroane ûnder de koartduorjende
Skotske ynfaazje fan dat troch de Ingelsen bestjoerde eilân. Yn 1320 liet Robert
de Ferklearring fan Arbroath ôfkundigje, wrâlds earste dokumintearre
ûnôfhinklikheidsferklearring. Doe't dy de stipe krige fan paus Jehannes XXII,
moast ek de Ingelske Kroan him úteinlik by in selsstannich Skotlân dellizze.

Nettsjinsteande dat holden de beide Britske keninkriken noch iuwenlang in
muoisume en by fleagen fijannige relaasje. De oarloch mei Ingelân gie noch
desennia lang troch nei de dea fan Robert I yn 1329. Boppedat late de bittere
rivaliteit tusken de Bruce-dynasty en de Comyn/Balliol-famylje ta ynterne
rebûlje yn Skotlân en sels ta in boargeroarloch dy't oant de midden fan 'e
fjirtjinde iuw oanhold. Hoewol't de Bruce-dynasty de winner yn dy striid waard,
feroarsake it brekme oan manlike erfgenamten fan kening David II yn 1371 dat mei
syn omkesizzer Robert II it Hûs Stuart op 'e troan kaam. De Stuarts (eins:
Stewarts) hearsken dêrnei oant de Renêssânse oer Skotlân, en ûnder harren bewâld
makke it lân in gruttere woltier troch as ea tefoaren, nettsjinsteande de
oanhâldende konfrontaasjes mei Ingelân en de swierrichheden dy't feroarsake
waarden troch de almar djippere kulturele kleau tusken it leechlân en de
Heechlannen.

Yn 1502 tekene Jakobus IV fan Skotlân it Ferdrach fan Ivige Frede mei Hindrik
VII fan Ingelân. Om dat te besegeljen naam er Hindrik syn dochter Margareta
Tudor ta frou, in houlik dat late ta in famyljebân tusken de Tudors fan Ingelân
en de Stuarts fan Skotlân. In goede tsien jier letter, yn 1513, waard Jakobus
troch omstannichheden, de Auld Alliance mei Frankryk en Ingelske agresje twongen
en doch in ynfal yn noardlik Ingelân, mar de ekspedysje waard in fiasko, en it
Skotske leger waard ferneatigjend ferslein yn 'e Slach by Flodden, dêr't Jakobus
IV by omkaam. Syn soan, Jakobus V, stoar yn 1543 sûnder manlike opfolgers, sadat
syn dochter Marije Stuart op 'e troan kaam as keninginne. Yn 1560 moast Skotlân
ûnder Ingelske druk mei it Ferdrach fan Edinburch de Auld Alliance mei Frankryk
beëinigje.

Datselde jiers, 1560, fierde Skotlân de troch de tsjerkeherfoarmer John Knox
beïvere Reformaasje troch en waard it sadwaande in kalvinistysk lân. Dat late ta
nije ynterne striid, mei't de yn Frankryk goedroomsk grutbrochte Marije der neat
fan witte woe om nei it protestantisme oer te gean. Yn in barbaarske
boargeroarloch waarden de oanhingers fan 'e keninginne lytsman makke, en Marije
sels waard yn 1567 ôfset, wêrnei't Skotlân regearre waard troch in rige reginten
foar har jonge soan Jakobus VI. Nei in mislearre besykjen om 'e troan werom te
winnen, flechte Marije de grins mei Ingelân oer, dêr't se troch har efternicht
Elizabeth I krapoan tweintich jier lang finzen holden waard, oant har eksekúsje
yn 1587.

Doe't mei Elizabeth yn 1603 it Hûs Tudor útstoar, waard Jakobus VI fan Skotlân
as har neiste famyljelid har erfgenamt, en kaam er as Jakobus I op 'e Ingelske
troan. Sadwaande waarden Skotlân, Ingelân en ek Ierlân doe feriene yn in
personele uny, mei ien en deselde kening oan it bewâld. Hoewol't it lân tenei
fierhinne út it Ingelske Londen wei regearre waard, bleau Skotlân lykwols noch
in iuw lang yn namme in selsstannich lân, útsein ûnder de koarte perioade fan it
Protektoraat, yn 'e midden fan 'e santjinde iuw, doe't Oliver Cromwell en de
Ingelske republikeinen de Britske Eilannen ta ien steat ferienen.

Pas yn 1707 waard mei de beide (Ingelske en Skotske) Wetten op de Uny it feriene
keninkryk fan Grut-Brittanje skepen, mei ien parlemint en ien regear (allebeide
yn Londen). Dat barde nei it jammerdearlik ferrûne besykjen om in Skotske
koloanje te stiftsjen yn wat no Panama is, dêr't nei't sein wurdt frijwol alle
grûnbesitters yn Skotlân jild yn stutsen hiene. It bankrot fan 'e Skotske elite,
dat dêr it gefolch fan wie, die in protte om sokken derfan te oertsjûgjen dat de
uny mei Ingelân in goed ding wie (foar de miening fan it gewoane folk hie
doedestiden nimmen belangstelling), en Ingelske drigeminten dat der oarloch
komme soe as de Skotten net omlyk woene, beklonken de kwestje.

Oan 'e ein fan 'e santjinde en yn 'e earste helte fan 'e achttjinde iuw fûnen
der yn Skotlân ferskate jakobityske opstannen plak. Dat hie dermei te krijen dat
kening Jakobus VII (Jakobus II fan Ingelân) yn 1688-1689 fanwegen roomske
sympatyen fan 'e troan staat wie, by wat yn Ingelân de Glorieuze Revolúsje neamd
waard, troch syn dochter Marije II en har Nederlânske man Willem III fan
Oranje-Nassau. Hoewol't it Hûs Stuart yn 'e persoan fan Marije II en letter yn
dy fan har suster Anne (dy't Willem nei dy syn dea yn 1702 opfolge) noch oant
1714 oan 'e macht bleau, fûnen in protte Skotten dizze revolúsje hielendal net
sa glorieus, en bleaune trou oan 'e ôfsette kening Jakobus en dy syn rjochtlike
opfolgers: syn soan Jakobus VIII, de saneamde Alde Pretendint, en syn
pakesizzers Karel III, de Jonge Pretendint, en Hindrik I, de lêste manlike
Stuart, in kardinaal fan 'e Tsjerke, dy't yn 1807 sûnder bern ferstoar.

Hoewol't de jakobityske opstannen tsjintwurdich gauris beskôge wurde as in ier
nasjonalistysk besykjen om 'e Skotske ûnôfhinklikheid werom te winnen, wie it
eins earder in striid fan roomsen tsjin protestanten, of oars fan politike
oanhingers fan it âlde rezjym tsjin dy fan it nije. Boppedat woene de Stuarts
net inkeld de Skotske troan, mar ek de Ingelske weromwinne, en as dat harren
slagge wie, soe der oangeande de politike status fan Skotlân nei alle gedachten
gjin sprút feroare wêze. Mar hoe't it ek sij, de earste jakobityske opstân, as
dy sa neamd wurde kin, fûn plak yn 1689, fuort nei de Glorieuze Revolúsje, doe't
John Graham fan Claverhouse, 1e boarchgreve Dundee, dy't doedestiden de
offisjele befelhawwer fan it Skotske leger wie, in striidmacht mobilisearre om
Skotlân foar Jakobus VII te behâlden en de út Ingelân optsjende willemityske
legers op te kearen. Behalven reguliere troepen makke er dêrby gebrûk fan in
grut tal leden fan 'e Heechlânske klans, dy't de namme hiene fûleindige
fjochters te wêzen (mei't se al sûnt de Midsiuwen allegeduerigen ûnderling
deilis wiene). Hoewol't Bonnie Dundee, sa't er neitiid neamd waard, yn 'e Slach
by Killiecrankie in grutte oerwinning behelle, sneuvele er sels op it
slachfjild, wêrnei't syn leger as snie foar de sinne fuortteide en Skotlân foar
de jakobityske saak ferlern gie.

Nei't Skotlân yn 1707 syn ûnôfhinklikheid kwytrekke wie en nei't yn 1714 de
Dútske karfoarst fan Hannover as George I op 'e Britske troan kommen wie, fûn
der yn 1715 in nije jakobityske opstân plak, dy't yn Skotlân bekend kaam te
stean as the Fifteen. Dêrby brocht John Erskine, greve fan Mar de klans gear om
tsjin it nije Hannoveraanske bewâld te striden, mar syn legerke waard yn 'e
Slach by Sheriffmuir ferslein, wêrnei't Mar de lêste santjin jier fan syn libben
as balling yn Frankryk trochbrocht.

De meast ferneamde jakobityske opstân, the Forty-Five, fûn plak yn 1745, doe't
de Jonge Pretendint Karel Edwert Stuart, better bekend as Bonnie Prince Charlie,
op 'e Skotske kust lâne en de Heechlânske klans oprôp ta rebûlje, en in grut
diel fan 'e klans gehoar joech oan dy oprop. Hoewol't dizze opstân begûn sûnder
ienige foarm fan tarieding, hiene de jakobiten diskear it elemint fan 'e
ferrassing oan har kant, en boppedat wiene de measte Britske troepen op it
fêstelân fan Jeropa behelle yn 'e Eastenrykske Súksesjeoarloch. Nei in flugge
oerwinning yn 'e Slach by Prestonpans wisten de jakobiten grutte parten fan
Skotlân, mei dêrûnder de haadstêd Edinburch, yn 'e hannen te krijen. Dêrnei
begûn prins Karel mei syn Heechlânske leger oan in opmars troch Ingelân, mar wat
fierder oft de Skotten fan har heitelân ôf rekken, wat minder oft it har noaske
en wat mear oft desertearren. Likegoed wisten de jakobiten Derby, yn súdlik
Ingelân, te berikken foar't se tsjinkeard wurde koene troch guon mei tûzen
hasten fan it kontinint weromhelle Ingelske troepen. In weromtocht wie doe net
oan te ûntkommen, en prins Karel moast him mei syn leger weromlûke yn 'e Skotske
Heechlannen, dêr't lykwols nije troepen wûn wurde koene. De opstân einige op 't
lêst yn 'e klimaktyske Slach by Culloden, dêr't de moed fan 'e Heechlânske klans
op 16 april 1746 smoard waard yn it boalderjen fan Ingelske kanonnen.

Karel Edwert Stuart doarme neitiid in simmer lang troch de Heechlannen en de
Hebriden fan skûlplak nei skûlplak, oant er úteinlik ûntkomme koe nei Frankryk,
dêr't er oant syn dea yn 1788 neat mear út 'e wei sette. Underwilens krige
Skotlân nei ôfrin fan 'e opstân slim te lijen fan Ingelske ûnderdrukking. It
Britske leger hold plonderjend en brânskattend hûs yn it lân en 120 fan 'e
jakobityske lieders krigen de deastraf, wylst mear as 1.100 oaren fan hûs en
hiem ferballe waarden nei de koloanjes. It dragen fan 'e kilt waard oant 1782 by
wet ferbean, en de befolking fan 'e Heechlannen en de Hebriden waard fierder
troffen troch in miltêre besetting dy't noch jierren oanhold. De opstân fan 1745
wie in ramp dy't it klanwêzen yn Skotlân nea wer te boppe komme soe.

Nei de opskuor fan 'e jakobityske opstannen wist benammen it Skotske leechlân yn
'e twadde helte fan 'e achttjinde iuw al rillegau wer de tried op te pakken. De
saneamde Skotske Ferljochting, mei figueren as de natuerkundigen James Clerk
Maxwell en William Thomson baron Kelvin en yngenieurs as James Watt en William
Murdoch, klearre it paad foar in Yndustriële Revolúsje dy't fan Skotlân in
ekonomyske grutmacht makke. It wie yn dy tiid dat de yndustrystêd Glasgow foar
it earst yn oansjen kaam, benammen as ien fan 'e wichtichste sintra fan skipsbou
fan 'e wrâld. De yndustrialisaasje gie lykwols ek mank mei abominabele wurk- en
wenomstannichheden foar de arbeiders fan 'e almar úttynjende fabriken. Yn 'e
njoggentjinde iuw hie Glasgow fierwei it heechste bernestjertesifer fan Skotlân
en ûnder de deun opinoar libjende arbeiderspopulaasje koene besmetlike sykten as
tuberkuloaze en goalera har as diggelfjoer ferspriede.

Ek op kultureel mêd droech Skotlân yn dy tiid o sa by oan 'e Ingelsktalige
wrâld, mei skriuwers as sir Walter Scott en letter Robert Louis Stevenson, sir
Arthur Conan Doyle en George MacDonald. Op it mêd fan 'e keunst kaam oan 'e ein
fan 'e njoggentjinde iuw de Glasgowske Skoalle ta bloei, dy't in Keltyske
weroplibbing yn 'e moderne keunst kombinearre mei in beskate Japanske styl.
Under it tiidrek fan 'e Romantyk waarden yn 'e 1820-er jierren de kilt en it
tartan oannommen troch de Skotske elite.

Dat wie lykwols net folle mear as symboalpolityk, mei't deselde grûnbesitters yn
'e Heechlannen en op 'e Hebriden de saneamde Heechlânske Frijmakkings (Highland
Clearances) trochfierden, wêrby't tsientûzenen lytse pachtboeren ûnmeilydsum fan
'e grûn ferdreaun waarden dy't harren famyljes faak al iuwenlang bewenne en
bewurke hiene, inkeld en allinnich sadat dy omset wurde koe yn winstjaander
weidlân foar skiep. It grutste part fan 'e ûnteigene en fan har lân ferdreaune
klanleden hie gjin oare kar as om te emigrearjen, om yn in nij lân op 'e nij te
begjinnen. Tusken 1841 en 1931 ferfearen nei skatting 2 miljoen Skotten nei
Noard-Amearika en Austraalje, en nochris 750.000 nei Ingelân. Oan 'e oare kant
wie der fan 'e 1820-er oant de 1960-er jierren oanhâldend sprake fan ymmigraasje
út Ierlân, troch lju dy't ôfkamen op it wurk op 'e skipswerven fan Glasgow.

Skotlân spile in wichtige rol yn 'e Britske oarlochsynset yn 'e Earste
Wrâldoarloch. Behalven dat in grut part fan 'e Britske oarlochsskippen fan
Skotske makkelei wie, waarden der mear as in heal miljoen soldaten nei it front
ta stjoerd (op in befolking fan 4,8 miljoen minsken), wêrfan't goed 125.000
omkamen en likernôch 150.000 swier ferwûne weromkearden. Yn dyseldichste snuorje
krige de sosjalistyske Labourpartij foar it earst fêste foet oan 'e grûn yn
Skotlân, benammen ûnder de arbeiders fan Glasgow.

Yn it Ynterbellum waard it lân troffen troch ekonomyske stagnaasje, folge troch
de Grutte Depresje, mei as gefolch dat in protte fral jonge Skotten it heitelân
ferliet, op 'e siik nei in better libben om utens. Iroanysk genôch wie it de
Twadde Wrâldoarloch dy't Skotlân nije wolfeart trochdat der doe fannijs grutte
fraach ûntstie nei oarlochsskippen en oar swier materieel. Nei 1945 rekke
Skotlân troch in ferâlderjende yndustry stadichoan ekonomysk wer yn 'e ûnderwâl.
Benammen de skipsbousektor is sûnt alhiel opdoekt, mei slimme earmoede yn
Glasgow ta gefolch. Underwilens ûntstie fan 'e santiger jierren ôf oan 'e oare
kant fan it lân in nije yndustry mei as sintrum Aberdeen, troch de
oaljeboarrings yn 'e Noardsee.

Nei de Twadde Wrâldoarloch stiek ek it Skotske nasjonalisme foar it earst de kop
op, dat polityk fertsjintwurdige waard troch de Skotske Nasjonale Partij (SNP).
Yn 't earstoan waarden de nasjonalisten, dy't de ûnôfhinklikheid fan Skotlân
foarstiene, troch de fêstige politike oarder yn it Feriene Keninkryk útlake, mar
nei ferkiezingsoerwinnings fan 'e SNP oan 'e ein fan 'e jierren sechstich en yn
'e earste helte fan 'e jierren santich, fergie harren tsjinstanners it laitsjen
al gau. Hoewol't de nasjonalisten fan 1979 ôf in soad stipe ferlearen, diene de
ympopulêre en as anty-Skotsk ûnderfûne maatregels fan 'e Konservative premier
Margaret Thatcher yn 'e twadde helte fan 'e tachtiger jierren in protte om 'e
eardere ferliezen fan 'e nasjonalisten goed te meitsjen.

De oanwaaksende rop om selsbestjoer late yn 1997 ta it hâlden fan in referindum,
wêrby't de Skotske befolking yn oerweldigjende mjitte keas foar in eigen
parlemint en in eigen autonoom regear. De earste ferkiezings foar it Skotske
parlemint waarden holden yn 1999, en neitiid waard in koälysjeregear gearstald
fan Labour en de Liberaal-Demokraten, dat oant 2007 oan 'e macht bleau. Tsjin dy
tiid wie de SNP sa groeid dat dy op eigen manneboet en mei stipe fan 'e Skotske
Griene Partij in minderheidsregear foarmje koe, en nei in nije
ferkiezingsoerwinning yn 2011 behellen de nasjonalisten sels in nipte
mearderheid yn it Skotske parlemint. Dêrnei fielden se har sterkernôch om
einlings in referindum oer ûnôfhinklikens út te skriuwen, mar doe't dat holden
waard, op 19 septimber 2014, die bliken dat de Skotske befolking (noch) net ree
wie om it lân fan 'e rest fan it Feriene Keninkryk los te meitsjen: de
foarstanners ferlearen it fan 'e tsjinstanners mei 45% tsjin 55%.

Premier en SNP-lieder Alex Salmond besleat dêrnei om ôf te treden, en waard
opfolge troch fise-premier Nicola Sturgeon. Mei't de Britske premier David
Cameron út namme fan it nee-kamp de deis foar de ferkiezings de Skotske
befolking alderhanne ûnthjitten op it mêd fan mear jild en mear selsbestjoer die
as men mar tsjin ûnôfhinklikheid stimme soe, en de deis nei de oerwinning fan 'e
nee-kampanje tebekklaude, liket it derop dat in protte Skotten har bedragen
fiele. Nei it referindum groeide de SNP dan ek fan minder as 26.000 leden oant
mear as 115.000 leden yn maaie 2015, doe't der lanlike Britske ferkiezings
holden waarden. Dêrby boekten de nasjonalisten in meunsteroerwinning troch 56
fan 'e 59 Skotske sitten yn it Britske Legerhûs te winnen.

Mei't Skotlân ûnderdiel útmakket fan it Feriene Keninkryk is it steatshaad fan
Skotlân de Britske monarch, en dat is sûnt 1952 keninginne Elizabeth II. Doe't
dyselde op 'e troan kaam ûntstie der yn Skotlân rebûlje oer it feit dat hja
harsels net inkeld yn Ingelân, mar ek yn Skotlân Elizabeth II neamde, mei't der
nea in Skotske keninginne Elizabeth I west hie. Yn 'e rjochtsaak dy't dêroer
fierd waard, stelde de rjochterlike macht lykwols de Kroan yn it gelyk, en dêrby
waard fêstlein dat tenei altyd de heechste nûmering oanholden wurde sil. Dus as
der yn 'e takomst nochris in kening Jakobus (James) op 'e Britske troan komt,
dan sil dy Jakobus VIII neamd wurde, ek al hat Ingelân mar twa Jakobussen as
kening hân. De Britske troanopfolger, dy't yn Ingelân de titel "prins fan Wales"
draacht, wurdt yn Skotlân de "hartoch fan Rothesay" neamd.

Skotlân is in "dielútmeitsjend lân" (constituent country) fan it Feriene
Keninkryk, krekt as Ingelân, Wales en Noard-Ierlân. Oan dy oantsjutting is gjin
politike status ferbûn (mei't Ingelân bgl. hielendal gjin selsbestjoer hat).
Skotlân beskikt sûnt 1999, nei't de Skotske befolking dêr twa jier earder by in
referindum ta besletten hiene, wól oer in foarm fan selsbestjoer, sij it in
beheinden-ien. It hat in eigen Skotsk Parlemint, dat fêstige is yn 'e
Edinburchske wyk Holyrood, en dêrom ek wol mei dy namme oantsjut wurdt. Dit
parlemint bestiet út ien keamer en is opmakke út 129 leden, wêrfan't 73 in
beskaat kiesdistrikt fertsjintwurdigje, wylst de oare 56 yn acht ferskillende
regio's keazen wurde op grûn fan it kiesstelsel fan proporsjonele represintaasje
(sa't bgl. Nederlân hat). Ien fan 'e leden fan it parlemint wurdt op foardracht
fan datselde parlemint troch de Britske monarch beneamd ta premier fan Skotlân,
en kin dan sels oare parlemintsleden ta ministers yn syn regear beneame.

It Skotske parlemint en regear hawwe sizzenskip oer in soad saken, wêrûnder it
ûnderwiis, de sûnenssoarch en beskate juridyske kwestjes. Sa kin it dat it heger
ûnderwiis en syktekosten foar de âlderein yn Skotlân no fergees binne, wylst dy
saken yn 'e rest fan Grut-Brittanje almar djoerder wurde. Fierders wie Skotlân
it earste diel fan it Feriene Keninkryk dêr't it ferbean waard om yn iepenbiere
gelegenheden te smoken, en sette it ek as earste lânsdiel de legalisaasje fan it
homohoulik yn gong (hoewol't it op dat mêd letter ynhelle waard troch Ingelân en
Wales). It Skotske parlemint hat ek it rjocht om in beskate mjitte fan
belestings yn Skotlân te heffen. Mar definsje, bûtenlânsk belied, de sosjale
útkearings en it meastepart fan 'e belestingheffing is noch altyd stevich yn 'e
hannen fan it lanlike Britske parlemint en regear.

Skotlân telt sân offisjele stêden: Aberdeen, Dundee, Edinburch, Glasgow,
Inverness, Stirling en Perth. It lân is lid fan 'e Britsk-Ierske Ried en fan 'e
Britsk-Ierske Parlemintêre Assimblee. Der binne 59 Skotske kiesdistrikten
fertsjintwurdige yn it Britske Legerhûs (fan yn totaal 750); en Skotlân hat seis
sitten yn it Jeropeesk Parlemint.

Hoewol't de skipsbou, de koaleminen en de stielyndustry, sektors dy't ienris fan
krúsjaal belang wiene foar de Skotske ekonomy, nei de Twadde Wrâldoarloch alhiel
yn it ûnleech rekken troch ynternasjonale konkurrinsje, ferâldere en
yneffisjinte masinery en deilisskip tusken wurkjouwers en wurknimmers, is
Skotlân sûnt de tachtiger jierren wer by de wâl opklaud. Ien fan 'e wichtichste
pylders fan 'e Skotske ekonomy is no de oalje- en gasyndustry mei syn
boarplatfoarms yn 'e Noardsee, dy't ûnderstipe wurdt troch in útwreide
ynfrastruktuer fan oaljeraffinaderijen en oanleveringsbedriuwen fan
spesjalisearre ark en reau op it Skotske fêstelân, benammen yn 'e krite om
Aberdeen hinne. As Skotlân ûnôfhinklik wêze soe, dan soene 95% fan 'e Britske
oalje- en gasfoarrieden binnen de Skotske grinzen lizze.

Troch de frij algemiene deyndustrialisaasje fan Skotlân is fierders de
úttynjende tsjinstesektor fan grut belang, wêrfan't it bank- en
fersekeringswêzen it wichtichste plak ynnimt, mei in stikmannich grutte
bedriuwen dy't harren haadkertier yn Edinburch hawwe, lykas de Lloyds Banking
Group, de Royal Bank of Scotland, de Bank of Scotland en Standard Life. De
Skotske haadstêd besette yn 2007 noch it fyftjinde plak op 'e list mei de
grutste finansjele sintra fan 'e wrâld, hoewol't it sûnt dy tiid in stik sakke
is. Ek wichtich foar de Skotske ekonomy is de produksje fan elektroanika, dy't
konsintrearre is yn en om Glasgow hinne – in krite dy't dêrom nei analogy fan it
Amerikaanske Silicon Valley wol de Silicon Glen neamd wurdt.

De lânbou en fiskerij, dat ienris ek tige wichtige sektors wiene foar de Skotske
ekonomy, binne geandewei de tweintichste iuw alhiel marginalisearre rekke. Oan
'e oare kant is it toerisme noch altyd groeiende, en datoangeande hat Skotlân
hiel wat te bieden, mei syn natoerskientme, syn libbene kultuer en syn
fassinearjende skiednis. Ien fan 'e grutste trekpleisters wurdt noch altyd
foarme troch de troebele wetters fan it mysterieuze Loch Ness, dêr't wierskynlik
net (of dochs al?) in meunster yn huzet. Om alle toeristen, sakelju, oaljelju en
oaren tagong ta it lân te ferskaffen, beskikt Skotlân njonken ferskate
feartsjinsten dy't reguliere ferbinings ûnderhâlde mei Noarwegen, Ierlân en
Nederlân, oer fiif grutte ynternasjonale lofthavens, te Glasgow, Edinburch,
Aberdeen, Prestwick en Inverness.

De wichtichste eksportprodukten fan Skotlân (ynkl. hannel mei oare dielen fan it
Feriene Keninkryk) binne wisky, elektroanika en finansjele tsjinsten. Yn totaal
hie de Skotske eksport yn 2012 in wearde fan £26 miljard. De wichtichste
net-Britske hannelspartners fan Skotlân binne Ierlân, de Feriene Steaten,
Nederlân, Dútslân, Frankryk en Noarwegen. Yn oktober 2014 hie Skotlân in
wurkleazens fan 5,5%, wylst it Feriene Keninkryk as gehiel in wurkleazens fan
6,0% hie.

Skotlân hat deselde muntienheid as de rest fan it Feriene Keninkryk, te witten:
it Britske pûn. Lykwols, op it mêd fan papierjild jout it fia in trijetal banken
(de Bank of Scotland, de Royal Bank of Scotland en de Clydesdale Bank) noch
altyd eigen biljetten út. It Skotske papierjild kin eins net foar in eigen
faluta oanmurken wurde (allinnich al om't Skotlân gjin eigen muntjild hat), en
is earder in regionale foarm fan it Britske pûn. De Skotske biljetten binne
likefolle wurdich as Britske biljetten fan deselde denominaasje, en binne net
inkeld yn Skotlân, mar yn it hiele Feriene Keninkryk jildich, krekt sa't it
Britske pûn ek yn Skotlân jildich is. Ien ynteressant detail is noch dat der fan
it Britske pûn biljetten fan £5, £10, £20 en £50 binne, wylst it "Skotske pûn"
ek in briefke fan £1 hat. Yn 2013 wiene der foar £3,8 miljard oan Skotske
bankbiljetten yn omrin, wêrfan't de wearde garandearre is troch de Bank of
England, de Britske steatsbank.

Neffens de folkstelling fan 2011 hie Skotlân doe 5.313.600 ynwenners, mei in
befolkingstichtens dy't 67,5 minsken de km² bedroech. Neffens in skatting út
2013 wie de befolking doe oanwoeksen ta 5.327.700 minsken. Dêrfan wenje fierwei
de measten yn 'e saneamde Sintrale Gurdle, in brede bân dy't yn it leechlân
dwers troch Skotlân rint, fan Glasgow, oan 'e westkust, nei Edinburch, oan 'e
eastkust. Hoewol't Edinburch de haadstêd fan it lân is, is Glasgow fierwei de
grutste stêd, mei mear as 584.000 ynwenners. As alle foarstêden meirekkene wurde
komt de agglomeraasje Grut-Glasgow sels út op 1,2 miljoen ynwenners. Oare
wichtige stêden yn 'e Sintrale Gurdle binne Dundee en Perth. De grutste stêd
dy't bûten dat gebiet falt, is Aberdeen. De Heechlannen, de Hebriden en de
Orkney- en Sjetlâneilannen binne mar tige tinbefolke, en ek it Súdskotsk
Berchlân is winliken in plattelânsgebiet, dat dominearre wurdt troch lânbou en
boskbou.

Op it mêd fan etnisiteit joech by de folkstelling fan 2011 62% fan 'e befolking
op "inkeld Skotsk" te wêzen, wylst 18% himsels seach as "Skotsk en Britsk" en 8%
as "inkeld Britsk". Ek wie der 4% dy't in oare nasjonaliteit opjoech. Fan dy
oaren hearden de measten ta de lju út it eardere Britsk-Ynje dy't har sûnt de
Twadde Wrâldoarloch yn Skotlân nei wenjen set hawwe. Dizze Aziaten, sa't se yn
Grut-Brittanje yn 'e regel neamd wurde, binne yn Skotlân fral konsintrearre yn
Glasgow, hoewol't Edinburch en Dundee ek oansjenlike Aziatyske mienskippen
hawwe. Yn 2011 waard de grutste allochtoane minderheid yn Skotlân foarme troch
de likernôch 49.000 Pakistanen, folge troch krapoan 33.000 Ynjers en hast 4.000
Bingalezen.

Ek hat it lân in Sineeske mienskip fan likernôch 34.000 minsken en dêropta noch
sa'n 30.000 Afrikanen, 10.000 Arabieren en 6.500 Karibiërs. Jeropeeske
minderheden binne der ek, wêrûnder Ingelsen en Welsen (mei-inoar 417.000), Ieren
(54.000) en fan oarsprong nomadyske groepen, lykas Skotske en Ierske Reizgers en
Roma (mei-inoar 4.200). Under de frijheid fan reizgjen binnen de Jeropeeske Uny
binne der ek in protte lju út East-Jeropa nei Grut-Brittanje kommen, en fan dy
groepen wiene yn 2011 yn Skotlân de Poalen it talrykst, mei sa'n 61.000 minsken.

De oarspronklike taal fan it leechlân, it Súdskotsk Berchlân en de Skotske
eastkust oant benoarden Aberdeen is it Skotsk, in nau oan it Ingelsk besibbe
Westgermaanske taal, dy't foarhinne ek wol as in Ingelsk dialekt beskôge waard,
mar sûnt 1997 yn Grut-Brittanje erkenning genietet as in selsstannige taal.
Hoewol't by de Skotske folkstelling fan 2011 troch 1.540.000 minsken (oftewol
30,0% fan 'e befolking) opjûn waard dat men Skotsk sprekke koe, wie it mar foar
125.000 minsken (2,4%) de memmetaal.

Op 'e Orkney- en Sjetlâneilannen waard oarspronklik in lânseigen, út it Noarsk
ûntstiene Noardgermaanske taal sprutsen, it Norn. De lêste sprekker dêrfan stoar
lykwols yn 1850, en sûnt hearre de beide arsjipels ta it taalgebiet fan it
Skotsk, al is it dialekt dat dêr sprutsen wurdt, it saneamde Eilânskotsk, min te
ferstean foar Skotsksprekkers fan it fêstelân.

Yn 'e Noardwestlike Heechlannen en op 'e Hebriden is de lânseigen taal it
Skotsk-Gaelysk, dat ta de Keltyske taalgroep heart. Oars as dat faak tocht
wurdt, hat it Skotsk-Gaelysk nea de taal fan hiel Skotlân west, en hjoed de dei
is it foar de oergrutte mearderheid fan 'e Skotten ûnfersteanber, mei't it al
sûnt de Lette Midsiuwen stadichoan terrein priisjaan moat. Neffens de
folkstelling fan 2011 binne der sa'n 87.000 lju (1,6%) dy't Skotsk-Gaelysk
sprekke kinne, mei dêrûnder sa'n 57.000 memmetaalsprekkers (1,1%).

Yn Skotlân wurde sawol it Skotsk as it Skotsk-Gaelysk erkend as minderheidstaal
en yn 1997 binne se allebeide troch it Britske regear as sadanich opjûn foar it
Jeropeesk Hânfêst foar Regionale of Minderheidstalen. Under de Wet op 'e
Skotsk-Gaelyske Taal, fan 2005, hat de Bòrd na Gàidhlig ("Skotsk-Gaelyske
Taalried") de opdracht krigen om "derop ta te sjen dat it Skotsk-Gaelysk him
ûntjout ta in offisjele taal fan Skotlân, dy't likefolle respekt kriget as it
Ingelsk." Yn kontrast dêrmei wurd it Skotsk inkeld erkend as in "tradysjonele
taal".

Yn alle gefallen is it Ingelsk op dit stuit noch altyd de iennichste offisjele
taal fan Skotlân, dy't troch de grutte mearderheid fan 'e befolking as memmetaal
sprutsen wurdt. Eins is it Ingelsk in útlânsk ynslûpsel dat sûnt likernôch 1600
in noch altyd net tsjinkearde opmars yn Skotlân makket. It meast sprutsen
dialekt fan it Ingelsk yn Skotlân is it saneamde Skotsk-Ingelsk (dat net betize
wurde moat mei it Skotsk), en dat him benammen fan it Standertingelsk
ûnderskiedt troch in rôljende r, in tige tsjûke l en in protte regionale wurden
en wurdfoarmen dy't faak ûntliend binne oan it Skotsk en minder faak oan it
Skotsk-Gaelysk. Yn 'e Heechlannen, dêr't it Ingelsk it Skotsk-Gaelysk almar
fierder tebek twingt, wurdt fierders it Heechlânsk-Ingelsk sprutsen, dat minder
ynfloed fan it Skotsk en mear fan it Skotsk-Gaelysk fertoant.

Neffens gegevens fan 'e folkstelling fan 2011 bestiet 54% fan 'e Skotske
befolking út kristenen, wylst ateïsten en agnosten krapoan 37% fan 'e befolking
útmeitsje. Sûnt de Skotske Reformaasje fan 1560 is de presbyteriaanske Tsjerke
fan Skotlân, dy't bekendstiet as de Kirk (Skotsk foar "tsjerke"), de
steatstsjerke fan it lân. Yn 2011 wie likernôch 12% fan 'e Skotske befolking
(638.000 minsken) lid fan 'e Kirk, wylst nochris 40% gjin lid wie, mar him der
wol mei ferbûn fielde.

De oare grutte kristlike denominaasje fan Skotlân is de Roomsk-Katolike Tsjerke,
mei 19% fan 'e befolking oftewol sa'n 975.000 minsken, fral konsintrearre yn it
westen fan it lân. Nei de Reformaasje bleau in diel fan 'e Heechlannen
nammentlik roomsk, en guon fan 'e Hebriden, wêrûnder Uist en Barra, ek. Boppedat
waard de Roomsk-Katolike Tsjerke dêre, mar fral ek yn Glasgow, yn njoggentjinde
iuw fuortsterke troch ymmigraasje út Ierlân wei. Fan 'e oare kristlike
groepearrings yn Skotlân moat fral de Frije Tsjerke fan Skotlân (ek wol bekend
as de Wee Frees, de "Lytse Frijen") neamd wurde, in swiere kalvinistyske tsjerke
dy't him yn 1843 fan 'e Kirk ôfspjalte. In soartgelikense denominaasje wurdt
foarme troch de Frije Presbyteriaanske Tsjerke fan Skotlân, in sels noch
swierdere tsjerke dy't him yn 1893 ôfskate fan 'e Wee Frees. De oanhing fan
dizze beide "frije" tsjerken is benammen konsintrearre op 'e Bûtenste Hebriden,
wat it foar toeristen ferfelende gefolch hat dat se (as se net goed fan 'e
sitewaasje op 'e hichte binne) dêr sneins in dei fêst komme kinne te sitten om't
de fearboaten op 'e "dei fan God" net farre meie. Njonken ferskate oare
miniskule presbyteriaanske splintertsjerkjes is der dan fierders noch de Skotske
Episkopaalske Tsjerke, de Skotske ôfdieling fan 'e Anglikaanske Tsjerke, dy't
sa'n 35.000 leden hat.

Fan 'e net-kristlike religyen is de islaam tsjintwurdich it grutst, mei sa'n
40.000 oanhingers (minder as 0,9% fan 'e befolking). Der binne ek oansjenlike
joadske, hindoeïstyske en sikh-mienskippen, benammen yn Glasgow. De likernôch
7.000 oanhingers fan it moderne heidendom binne mear oer it lân ferspraat.
Fierders is it Samyé Ling-kleaster, by Eskdalemuir, dat yn 2007 fjirtich jier
bestie, it âldste boedistyske kleaster fan West-Jeropa.

Wa't oan Skotlân tinkt, sil al gau de kilt yn 't sin komme, de Skotske
manljusrok, dy't makke is fan tartan, de ferneamde weve wollene stof yn
rútsjepatroan. Oan dat patroan kin de kenner daliks weromsjen ta hokker klan oft
de drager heart. De kilt wurdt û.m. noch droegen troch de dielnimmers oan 'e
saneamde Highland games, in krêftsport wêrby't men û.m. mei beamstammen smite en
grutte stiennen tille moat.

In symboal fan 'e Skotske identiteit dat men yn Skotlân oeral tsjinkomt, is it
skeankrús fan 'e apostel Andréas (Saint Andrew), de beskermhillige fan it lân.
It stiet ek op 'e flagge fan Skotlân, dy't bestiet út in blau fjild mei wyt
skeankrús. As alternative flagge wurdt trouwens ek gauris de Skotske wapenbanier
brûkt, dy't bestiet út in giel fjild mei in klimmende reade liuw en in dûbele
reade binnenseame fersierd mei reade leeljes. It fieren fan 'e wapenbanier, dy't
ûntliend is oan it wapen fan Skotlân, is feitliks by wet inkeld tastien foar it
keningshûs en net foar de befolking, mar dêr litte de Skotten har neat oan
gelegen lizze. Noch wer in oar Skotsk symboal is de stikel (thistle) de
nasjonale plant fan Skotlân. It folle minder bekende nasjonale bist fan Skotlân
is de ienhoarn.

Tige wichtich foar de Skotske kultuer is ek de lânseigen muzyk, dy't
tradysjoneel makke wurdt op 'e bekende doedelsek, mar ek op 'e harpe, de tromme,
de fidel en de akkordeön. It ûnoffisjele Skotske folksliet is Flower of
Scotland, dat faak spile wurdt foarôfgeande oan sportwedstriden en by oare
spesjale gelegenheden. In oar wichtich en tige ferneamd Skotsk liet is Scotland
the Brave. De Skotske nasjonale feestdei is St. Andrew's Day, op 30 novimber,
dat sûnt 2007 in by wet fêstleine frije dei is. Foar Burns' Night, wijd oan 'e
ferneamde Skotsktalige dichter Robert Burns (en holden op Burns syn bertedei, 25
jannewaris), wurde lykwols mear aktiviteiten organisearre, fral yn Skotske
mienskippen bûten Skotlân. Tartan Day, op 6 april (de dei dat yn 1320 de
Ferklearring fan Arbroath ôfkundige waard) is in resint ferskynsel, dat syn
oarsprong fynt yn Kanada.

Skotlân hat in tuskenbeiden seeklimaat, mei koele simmers en relatyf mylde
winters. Troch de noardlike lizzing en it bercheftige terrein is it der
winterdeis lykwols in stik kâlder as yn 'e rest fan Grut-Brittanje, en falt der
ek folle mear snie. By 't winter is it yn it leechlân trochinoar 6 °C, en by 't
simmer 18 °C. Rekôrtemperatueren wiene –27,2 °C op 11 febrewaris 1895 yn 'e
Grampians, en 32,9 °C op 9 augustus 2003 deunby de Ingelske grins.

Yn it westen fan Skotlân is it yn 'e regel waarmer as yn 'e rest fan it lân, wat
feroarsake wurdt troch de waarme Golfstreaming yn 'e Atlantyske Oseaan.
Delslachhoemannichten rinne sterk útinoar. De westlike Heechlannen, dêr't op
guon plakken mear as 3.000 mm oan reinwetter jiers falt, binne it wietst, wylst
it leechlân ornaris minder as 800 mm kriget. Wat heger oft men komt, wat mear
snie oft der falt. Yn 'e Grampians leit trochinoar 59 dagen yn 't jier snie,
wylst dat oan 'e kust trochinoar mar 10 dagen jiers it gefal is.



https://fy.wikipedia.org/wiki/Nijkakigen

De nijkakigen (Latynske namme: Neognathae) foarmje in tuskenklasse fan 'e klasse
fan 'e fûgels (Aves) en de ûnderklasse fan 'e moderne fûgels (Neornithes). Ta
dizze groep hearre hast alle libbene soarten fûgels, mear as 10.000 yn oantal.
Inkeld de tinamû's en grutte rinfûgels, dy't it sustertakson fan 'e âldkakigen
(Palaeognathae) foarmje, bliuwe derbûten. De namme 'nijkakigen', in letterlike
oersetting fan it Latynske Neognathae, ferwiist nei de 'nije' (neo) struktuer
fan 'e kaak (gnath) by dizze fûgels. By de âldkakigen soe de kaakstruktuer
nammentlik 'primitivere' (d.w.s. reptyleftige) skaaimerken fertoane.
Nettsjinsteande de offisjele nammejouwing bestiet oer dit punt lykwols gjin
wittenskiplike konsensus.

Sûnt it geologyske tiidrek fan it Kryt, dêr't de ierst bekende fossilen fan
dizze groep út stamje, hawwe de nijkakigen har fluch oanpast oan feroarjende
omstannichheden en nije biotopen, mei as gefolch it grutte ferskaat oan foarmen,
funksjes en hâlden en dragen sa't dat hjoed de dei bestiet. De nijkakigen falle
útinoar yn twa boppeskiften: de goes- en hineftigen (Galloanserae), dêr't û.m.
de guozzen, swannen, einen, pauwen, fazanten en hinnen ta hearre; en de nije
fûgels (Neoaves), in ûnbidich grutte groep dy't útinoar rint fan 'e ûlen oant de
pinguins en fan 'e flamingo's oant de sjongfûgels. It grutste nijkakige skift is
dat fan 'e moskeftigen (Passeriformes), dêr't 60% fan alle libbene fûgelsoarten
ta heart. Dêrmei is dat skift mear as twa kear sa grut as it skift fan 'e
kjifdieren (Rodentia) en likernôch fiif kear sa ferskaat as dat fan 'e
flearmûzen (Chiroptera), de beide grutste sûchdiereskiften.



https://fy.wikipedia.org/wiki/Nij-Seel%C3%A2n

Nij-Seelân is in lân yn it súdwesten fan de Stille Oseaan. It bestiet út twa
grutte eilânnen en in oantal lytsere eilannen. Nij-Seelân is in parlemintêre
monargy, lid fan it Britsk Steatebûn mei Elizabeth II as keninginne.

Nij-Seelân is it lân dat it meast isolearre leit op de wrâld. It tichteby
buorlân is Austraalje op om-ende-by 2.000 km ôfstân. It grûngebiet fan
Nij-Seelân bestiet yn haadsaak út twa eilannen yn de Grutte Oseaan, it Noarder
Eilân en it Suder Eilân, dy't fan inoar skieden wurde troch de Strjitte fan
Cook. Karakterisearjend foar beide eilannen is de berchrich dy't der oer hinne
rint.

Op it Noarder Eilân lizze aktive fulkanen en der binne in protte geisers en
waarme boarnen. It Suder Eilân wurdt behearske troch de Nij-Seelânske Alpen,
dêr't Mount Cook mei in hichte fan 3.764 meter it heechste punt fan is. De
berchrich strekt him by de westkust lâns goed 300 km fier út. Oer in part fan de
rich lizze gletsjers. De alpen rinne oan oant de de westkant styl ôf mar geane
yn it easten oer yn in wide flakte. Yn it súdwesten leit in fjordengebiet. De
oarspronklike fegetaasje is foar it grutste part yn de 19e iuw ferdwûn troch de
oanlis fan greiden.

It lân beskikt oer in unike dierewrâld mei fral ynhiemske fûgelsoarten (kea,
kakapo, kiwi). By it grûngebiet fan Nij-Seelân hearre ek it min tagonklike mei
bosken bedekte Stewardeilân en in hânfol gebieten yn de Stille Súdsee. It lân
easket ek in sektor fan Antarktika op.

Likernôch 26.500 jier lyn fûn ien fan de grutste fulkaanútbarstings út de
skiednis plak op it Noarder Eilân. Troch de Oruanui-útbarsting, dy't grutte
gefolgen hie oer de hiele wrâld), ûntstie de Taupomar. Troch in erupsje yn 181
dy't oant Sina en yn it Romeinske ryk de loft kleure is de mar ta syn
hjoeddeistich grutte útwaaksen.

Der binne fynsten dien dy't wize op iere bewenning, mar dêroer bestiet lykwols
gjin wissichheid. Wat al wis is, is dat tusken 500 en 1300 Polynesyske
bewenners, de Maorys, harren op de eilannen fêstigen.

De earste Jeropeanen dy't Nij-Seelân oandienen wienen de Nederlanner Abel Tasman
en syn bemanning. Yn desimber 1642 kamen sy oan yn it noarden fan it Suder Eilân
en leinen kontakt mei pleatslike Maorys. De moeting ferrûn lykwols stûf en
neidat inkele fan syn manlju deade waarden, gong Tasman fuort sûnder sels oan
lân west te hawwen. Mear as in iuw letter, yn oktober 1769, arrivearre de
Britske luitenant James Cook, dy't wol oan wâl kaam en der yn slagge om hannel
te driuwen mei de Maorys.

Sûnt 1790 waarden de wetters om Nij-Seelân geregeldwei besocht troch Britske,
Frânske en Amerikaanske walfiskfarders en wer wat desennia letter fêstigen de
earste Jeropeanen har op de eilannen. As gefolch fan de Jeropeeske ynminging en
de ferkeap fan wapens oan Maorys, brutsen der geregeldwei skermutselings út
tusken de Maorys ûnderinoar en mei Jeropeanen. By it besykjen in ein te meitsjen
oan de ûnienigens oer lân, waard op 6 febrewaris 1840 troch fertsjintwurdigers
fan de Britske kroan en wat Maory-stamhaden fan it Noarder Eilân it Ferdrach fan
Waitangy tekene, dat Nij-Seelân in Britske koloanje makke en ôfspraken oer de
ferdieling fan lân regele. Nei de earste ûndertekening binne ferskate kopyen
troch de lannen gongen en troch noch mear stamhaden tekene, oant op it lêst sa'n
500 stamhaden tekene hienen.

Der wienen lykwols ferskillen tusken de Ingelske tekst fan it ferdrach en de
Maori-teksten. Ek wienen der ferskillen yn ynterpretaasje. Troch skeinings fan
dy ynterpretaasjes fan it ferdrach, oer en wer, rûnen de spannings geregeld
heech op. Fral yn it tiidrek 1845-1872 hawwe in soad konflikten west dy't
mei-inoar oantsjut wurde as de Nij Seelânkriich. De 'Dog Tax War' yn 1890 hat it
lêste grutte wapene konflikt west. Dêrmei wie de ûnienigens net oer, mar ornaris
waarden konflikten nei dy tiid foar de rjochter brocht.

Yn de Earste en Twadde Wrâldkriich hawwe in protte Nij-Seelânske militêren as
Britten út de koloanje meifochten yn it Britske leger, yn Jeropa en Afrika. De
kâns op in Japanske oanfal op Nij-Seelân waard yn de Twadde Wrâldkriich hiel
grut achte dat it leger yn Nij Seelân waard paraat holden. Dy oanfal is der
lykwols net fan kaam.

Yn de jierren nei de Twadde Wrâldkriich hâlde Nij-Seelân in sterke bân mei it
Feriene Keninkryk en wat in stabile ôfset merke joech, mar ek in grutte
ôfhinklikens. Yn 1967 gie it lân oer fan it Nijsiuwske Pûn op de Nijsiuwske
Dollar as ferfanging fan it Britske muntstelsel, en ek it ymperiale
mjittestelsel waard ferfongen troch it metrike. Yn 1973 waard Grut Brittanje lid
fan de Jeropeeske mienskip, wêrtroch de posysje fan de oare lannen fan it
Britske Steatebûn minder waard.

It sosjalistyske regear-Lange kaam yn 1984 yn konflikt mei de Feriene Steaten,
doe't dûkboaten mei kearnwapens oan board net langer wolkom wienen yn de
territoriale wetters fan Nij-Seelân. De militêre gearwurking mei de FS kaam
dêrmei ta in ein. Yn 1985 wie der in diplomatyk konflikt mei Frankryk, dat yn de
haven fan Auckland it flaggeskip fan Greenpeace, de Rainbow Warrior ta sink
brocht.

De earste flage fan Nij Seelân, de Flage fan de Feriene Stammen, waard oannaam
yn 1834. Yn 1840 waard Nij Seelân formeel in koloanje fan it Feriene Keninkryk,
dat fan doe ôf waard de Blauwe Ensyn fan het Feriene Keninkryk it meast brûkt.
Yn 1869 waard in eigen ensyn foar Nij Seelân ynsteld. Doe't Nij Seelân yn 1907
in doaminy yn de Britske Steatebûn waard, waard dy flage oanwiisd as de
nasjonale flage.

Lykas yn oare eardere koloanjes an it Feriene Keninkryk kaam ek yn Nij Seelân in
ynterpretaasje op ûnder guon dat de Unygeus yn de flage sei dat it lân hieltiid
noch in koloanje wie, mei de konklúzje dat de flage feroare wurde moast. Dat hat
yn 2015 laat ta it selektearjen fan in alternatyf. It gebeuren is net wier sa
populêr yn it lân, it liket guon mear in kwestje fan polityk, mar yn maart fan
2016 moat der troch de befolking keazen wurde tusken de hjoeddeiske flage en it
selektearre alternatyf.

Fan de Nij-Seelânske befolking wennet goed trije miljoen op it Noarder Eilân en
ien miljoen op it Suder Eilân. De tichtbefolkste regio is Grut Auckland mei
om-ende-by in miljoen ynwenners.

Om-ende-by 70% fan de befolking is fan Jeropeeske komôf, fral út de lannen Grut
Brittanje en Ierlân, mar ek in protte út Súd-Afrika, Nederlân en Dútslân. De
Maorys meitsje 14,7% fan de befolking út. It oare part fan 15% komt fral út
Aziatyske lannen en Oseaanje. It tal Aziatyske ymmigranten groeit noch hieltyd.

It kristendom is de grutste religy, hoewol't it oantal kristenen de lêste
jierren hiel bot tebek rint trochdat in protte leauwenden de tsjerke ferlitte.
De Anglikaanske Tsjerke en de Roomsk-Katolike Tsjerke foarmje de grutste
tsjerken yn Nij-Seelân.



https://fy.wikipedia.org/wiki/Middell%C3%A2nske_See

De Middellânske See leit tusken Súd-Jeropa, West-Aazje en Noard-Afrika. It
gebiet is 3850 km lang en hat in trochsneed breedte fan 600 km, de trochsneed
djipte fan de see is likernôch 1430 m. It oerflak fan de see is om-ende-by 2
miljoen km².

De Middellânske See foarmet de grins tusken Jeropa en Afrika en foar in part ek
dy tusken Jeropa en Aazje. It is fia de Strjitte fan Gibraltar (tusken Spanje en
Marokko) ferbûn mei de Atlantyske Oseaan en fia de Bosporus mei de Swarte See,
dy ' neffens guon betinkens (mar net neffens it deistich spraakgebrûk) ek ta de
Middellânske See heart. De ferbining mei de Reade See is in keunstmjittige en
ferrint fia it Suezkanaal yn Egypte.

De Middellânske See kin opdield wurde yn in Westlik Bekken en in Eastlik Bekken.
De grins wurdt ornaris lein by it eilân Sisylje, dat mei de tean fan 'e Lears
fan Itaalje en de noardwestkust fan Tuneezje in natuerlike fersmelling fan 'e
see foarmet. Ta de Middellânske See hearre ferskate lytsere seeën, mei dêrûnder
yn it Westlik Bekken de Alboransee, de Baleaarske See, de See fan Sardynje, de
Ligueryske See en de Tyrreenske See, en yn it Eastlik Bekken de Adriatyske See,
de Ioanyske See, de Golf fan Sirte, de Libyske See, de Levantynske See en de
Egeyske See, wêrfan't dy lêste sels wer de Kretinzyske See, de Ikaryske See, de
Myrtoaanske See en de Trasyske See omfiemet.

De Nyl is fierwei de grutste rivier dyt útmûnet yn de Middellânske See. Alle
oare grutte rivieren (langer as 400 kilometer) dy´t yn de Middellânske See
útmûnje, ûntspringe yn Jeropa. Fan west nei east binne dat: de Ebro, de Rhône,
de Tiber, de Po, de Adige (Etsch) en de Maritsa (Evros).



https://fy.wikipedia.org/wiki/Meter

De meter (m) is de SI-ienheid foar langte. Hy is sûnt 1983 definiearre as de
ôfstan dy’t ljocht yn 1/299.792.458 fan in sekonde yn in absolút fakuüm ôfleit.
De meter is ien fan de sân SI-basisienheden.

Troch in SI-foarheaksel foar de meter te setten kinne mearfâlden en breukdielen
oantsjutten wurde. Bygelyks kilometer (1000 meter; kilo- = 1000) en nanometer
(in miljardste fan in meter; nano- = 1/1.000.000.000

It wurd meter komt fan it Frânske wurd “metre”, wat op syn beurt wer ôfkomstich
is fan it Grykske wurd “metron” (μετρον), wat “mjitte” betsjut.

De Italjaan Tito Livio Burattini publisearre yn dit jier de Misura Universale,
in wurk wêryn hy de meter fêstleit op de lingte fan in slinger dy’t beweecht mei
in heale perioade fan 1 sekonde. Dit is neffens de hjoeddeiske noarm likernôch
993,9 mm.

De meter waard yn 1791 definiearre troch de Frânske Akademy fan Wittenskippen,
as it tsienmiljoenste part fan de ôfstân fan de noardpoal oant de evener,
mjitten op seenivo, lâns de meridiaan fan Parys. Jean-Baptiste Joseph Delambre
en Pierre Méchain fierden mjittings út. Salang de mjittings noch net ree wienen
waard der in foarriedich model brûkt as standert.

Nei’t yn 1798 de meridiaanmjitting ree wie waard yn 1799 in nije standert
fêstlein, no neffens de krekt bepaalde meridiaanlangte. Dizze “mètre des
Archives” is makke fan platina. Doe’t dizze letter 0,2 mm te koart blykte te
wêzen troch in rekkenflater yn de ôfplatting fan de ierde waard de standert net
wizige.

Yn 1875 rjochte de ynternasjonale Metergearkomste (Convention du Mètre) in
permanint Ynternasjonaal Buro foar Maten en Gewichten (Bureau International des
Poids et Mesures)op yn Sèvres. In nije standertmeter waard makke. Op de earste
CGPM (Conférence Générale des Poids et Mesures; Algemiene gearkomste foar
gewichten en maten) waard yn 1889 de meter definiearre as de ôfstân tusken twa
ynkepings op in stêf fan 90% platina en 10% iridium, de saneamde X-meter, dy’t
yn Sèvres bewarre wurdt. De opset wie in skerper definiearre meter te krijen, de
langte waard net feroare.

Hja bleaunen sykjen nei middels dy’t in skerpere definysje mooglik makken. De
oplossing waard fûn yn de golflingte fan it ljocht fan in beskate
strielingsboarne, dy’t mei de help fan ynterferometry krekt bepaald wurde kin.
Nei ferskate strielingsboarnen ûndersike te hawwen, kaam men yn 1960 ta de
nijkommende definysje: de meter is de langte lyk oan 1.650.763,73 golflingten yn
fakuüm fan de strieling oerienkomstich mei de net-fersteure oergong tusken de
tastannen 2p10 en 5d5 fan it atoom krypton-86.

Yn 1983 is de CGPM op de hjoeddeiske definysje mei de ljochtmjitting oergong. De
reden hjirfoar lei yn it feit dat tiidmjitting doe in stik krekter mooglik
wurden wie troch it gebrûk fan atoomklokken. In foardiel is no dat de meter yn
elts natuerkundich laboratoarium produsearre wurde kin.

Mei de hjoeddeiske definysje is ek de wearde fan ljochtsnelheid fêstlein op de
op dat stuit meast krekte mjitten wearde. Sûnt dat stuit beynfloedzje mjittings
fan de ljochtsnelheid de grutte fan de meter. De ljochtsnelheid yn fakuüm is no
mei definysje krekt 299.792.458 meter de sekonde.

Yn it laboratoarium wurdt de meter doch bepaald troch it tellen fan it tal
golflingtes. In gefolch fan de 17e CGPM wie dat de ûnwissichheid (de flater) yn
de meter fiif kear sa lyts waard. It ljocht fan de mei joadium stabilisearre
Helium-neonlaser waard de “rekommandearre strieling” om te meter te finen. De
golflingte fan dit laserljocht wurdt no oanfurdige as λHeNe = 632,99139822 nm
mei in relative standertûnwissichheid (U) fan 2.5 × 10–11. Dizze ûnwissichheid
is no it beheinende ûnderdiel by it meitsjen fan de meter yn it laboratoarium,
omdat it ferskeidene oarders fan grutte minder is as dy fan de sekonde (U = 5 ×
10–16). Dêrom wurdt yn de praktyk yn laboratoariums de meter sjoen as
1.579.800,298728(39) golflingtes fan it helium neon laser ljocht yn fakuüm.



https://fy.wikipedia.org/wiki/L%C3%A2nbou

De Lânbou ek wol agrikultuer neamd, hâldt yn de produksje fan fiedsel troch de
ferbouw fan planten en it hoedzje fan bisten. Lânbou is de praktyk, lânboukunde
is de stúdzje dy't de lânbou as ûnderwerp hat.

Eartiids libbe de minsk as jager-samler. Hja wienen nomaden dy't gjin fêste
wenplek hienen en rûnloeken op seek nei fiedsel en drinken foar har deiliks
bestean. Sy makken jacht op dieren en sochten tuskentroch nei wylde planten om
te iten.

Neffens de histoarisy fûn tusken 7000 en 10.000 jier lyn in omslach plak, dat ek
wol de agrikulturele revolúsje of neolityske revolúsje neamd wurdt. Yn it
Midden-Easten en yn Sina wienen der doedestiids minsken dy't har festigen gongen
op fêste plakken. Sy setten útein mei it hoedzje fan fee en it telen fan
planten. De agrikulturele revolusje markearret de oergong fan de Alde Stientiid
of Paleolitikum nei de Nije Stientiid of Neolitikum. Dizze oergong fan
jagen-samlen nei lânbou is hiel stadich ferrûn. De minsken ferbouden ynearsten
wylde weet en oare gerzen. Dat wie geunstich foar it waaksen fan de befolking
omdat fiedseloerskotten opslaggen wurde koe foar mindere tiden. Tagelyk trad
seleksje op trochdat sieden beware waarden foar de nije útsaai, wat it begjin
wie fan de plantenferealing. Nei alle gedachten hat de lânbou har op net minder
dan trije ferskate gebieten ûntwikkele, te witten: yn de Fruchtbere Sikkel
lizzend yn it Midden-Easten, yn Midden-Amerika en yn East-Aazje.

De alderearste boeren bewurkten de grûn mei bonken en geweien fan dieren, en mei
primitieve sikkels met in hanfat fan hout of bien en in blêd fan fjoerstien.
Letter waard de houweel útfûn, in soart swiere skoffel. Dat ark wurdt
tsjintwurdich noch hieltyd brûkt.

Sûnt de Midsiuwen kamen nije techniken yn swang. De grutte ynisjator hjirfan wie
Karel de Grutte dy't it trijeslachstelsel ynfierde en letter it
fjouwerslachstelsel.

Yn de 19e iuw waard soe stadichoan minskkrêft ynruild wurde troch machines,
earst troch de machine op stoom dy't letter plak makke soe foar krêftige,
avansearde machines mei in dieselmotor, lykas in traktor of in maaidorser.



https://fy.wikipedia.org/wiki/Huning

Huning is in natuerlik produkt wat net fabryksmjittich makke wurde kin. Huning
is in natuerlike swiete floeistof makke troch huningbijen dy’t nektar sammelje.
De nektar is ôfkomstich fan blommen en befettet sûkers, mineralen en
spoare-eleminten. De bijen feroarje de nektar yn huning trochdat se ensimen
tafoegje. Dizze ensimen kinnen net troch laboratoariums neimakke wurde. Derfoar
is it produkt te kompleks.

Foar de produksje fan huning wurde bijekasten brûkt. Yn de kasten sitte
huningraten. Dizze ramen haw in standert ôfmjitting sadat de ymker se útwikselje
kin mei oare kasten. Dêrtroch kin er ek huning út de kast helje. Hy ferfangt in
fol raam mei in leech raam. De beste tiid is om april/maaie hinne te rispjen. Yn
augustus kin it faak noch in kear. It is net de bedoeling om de hiele kast leech
te heljen. De bijen moatte fansels net ferhongerje as der net folle te heljen
is. Yn augustus krije de bijen sûkerwetter as ferfanging fan de huning. Bijen
dy’t honger hawwe wurde stekkerich. De ymker blaast reek nei de bijen as er yn
de kast giet. De bijen sûchje harren fol mei huning omdat se miene dat it spul
yn de brân stiet. As de ymker fûl trochblaast en de kast fol reek set geane de
bijen fuort. Se hawwe dan net folle kâns om te oerlibjen mar se hawwe yn elts
gefal in foarried huning mei.

It rispjen fan huning wurdt slingerjen neamd. Dit moat tige soarchfâldich barre.
Huningfrjemde geuren wurde maklik opnaam troch de huning. Dus alles moat tige
hygiënysk. Farske slingere huning is floeiber, dêrnei wurdt it fêster. Neist
natuerlike huning is der ek ynfierde huning út fiere lannen lykas Brazylje.
Dizze huning is net 100 persint huning. De basis is sûkerreid as boarne. De
huning wurdt faak ek ferwaarme sadat in soad kostbere eigenskippen ferlern gean.

Huning bestiet al tûzenen jierren. It wurdt dan ek al lang brûkt yn de
genêskunde. Hjoeddeisk wurdt it in soad brûkt yn de beauty- en wellnessyndustry.
Gesichtsmaskers en oare kosmetyske produkten hawwe faak huning as basis. Huning
wurdt brûkt yn de bôle en snobbersguod. Huning wurket kalmearjend op de minsk.
Yn guon lannen wurdt it brûkt by behanneling fan branwûnen.



https://fy.wikipedia.org/wiki/Haaien

De haaien (Latynske namme: Selachii of ek wol Selachimorpha) foarmje in
ûnderdifyzje fan 'e stamme fan 'e rêchstringdieren (Chordata), de ûnderstamme
fan 'e wringedieren (Vertebrata), de tuskenstamme fan 'e kaakdieren
(Gnathostomata), de klasse fan 'e kreakbienfisken (Chondrichthyes), de
ûnderklasse fan 'e haaien en roggen (Elasmobranchii), de tuskenklasse fan 'e
echte haaien en roggen (Euselachii) en de difyzje fan 'e moderne haaien en
roggen (Neoselachii). Dit is in taksonomyske groep fan fisken dy't sa'n 505
ûnderskate soarten omfiemet. De haaien binne nau besibbe oan 'e roggen
(Batoidea), dy't men omskriuwe kinne soe as ôfplatte haaien. De oantsjutting
haaien wurdt ek brûkt foar de fossile sibben fan dizze beide groepen, en yn dy
sin ûntstiene de ierste haaien mear as 420 miljoen jier lyn, yn it Siluer.
Tsjintwurdich wurde in protte haaiesoarten yn har fuortbestean bedrige troch
minsklike aktiviteiten.

Yn grutte rinne haaien útinoar fan 'e lytse dwerchlantearnehaai (Etmopterus
perryi), in soarte dy't yn 'e djipsee libbet en mar sa'n 17 sm lang is, oant de
walfiskhaai (Rhincodon typus), dat mei 16 m de grutste fisk fan 'e wrâld is. De
grutste soarten, lykas de al neamde walfiskhaai en de reuzehaai (Cetorhinus
maximus), binne foar minsken folslein ûngefaarlike wetterfilterders, dy't
soöplankton út it seewetter seve en hielendal gjin gebit hawwe. Beskate oare
soarten, lykas de minskehaai of wite haai (Carcharodon carcharias), de tigerhaai
(Galeocerdo cuvier) en de bollehaai of Sambezyhaai (Carcharhinus leucas) binne
lykwols pontinsjeel wol deeglik tige gefaarlik. En Megalodon, in útstoarne
haaiesoarte út it Senozoïkum dy't yn alle oseanen foarkaam, koe 20⅓ m lang wurde
en wie nei alle gedachten it grutste seerôfdier út 'e skiednis fan 'e
wringedieren. De grutste tsjintwurdige rôfhaai is de minskehaai of wite haai.

Haaien komme yn alle seeën foar, mar se binnen it algemienst yn tropyske en
tuskenbeiden wetters, benammen op djipten oant 2.000 m. Yn 'e regel kinne se net
oer swiet wetter, en komme se sadwaande net yn rivieren (mar wol yn
riviermûnings) foar, mar der binne in pear soarten, wêrûnder de pontinsjeel tige
gefaarlike bollehaai of Sambezyhaai (Carcharhinus leucas), dy't wól oer swiet
wetter kinne, en dêrom gauris hûnderten kilometers fier rivieren as de Ganges,
de Sambezy, de Amazône of de Mississippy opswimme.

Haaien sykhelje troch twa pear fan elts fiif oant sân kieuspjalten, dy't
allegearre in ôfsûnderlike lichemsiepening oan 'e sydkant fan it foarliif hawwe.
De hûd fan haaien bestiet út tige fine skobkes, en wurdt yn beskate minsklike
kultueren wol brûkt om hout en oare materialen mei te skjirjen. Rôfhaaien hawwe
in gebit fan ferfangbere tosken, dy't faak kartele binne om better troch fleis
hinne seagje te kinnen. Guon haaien ferlieze yn har libben wol 30.000 tosken,
dy't dan elk mei 8 dagen oant in moanne wer troch in nijenien ferfongen wurde.
It skelet fan haaien bestiet folslein út kreakbien, en se hawwe stive
rêchfinnen, dy't yn ûndjip wetter of as se fuort ûnder it wetteroerflak swimme,
boppe it wetter útstykje. Sûnt de film Jaws, út 'e santiger jierren, is sa'n
rêchfin it ikoanyske driigjende byld wurden dêr't de measte minsken it earst oan
tinke as se it wurd "haai" hearre.

Oanfallen fan haaien meitsje elts jier wol inkele deadlike slachtoffers ûnder
minsklike swimmers en wettersporters. Neffens de International Shark Attack File
(ISAF), in organisaasje dy't oanfallen troch haaien registrearret, wiene der
tusken 2001 en 2006 wrâldwiid 96 bewearde haaie-oanfallen, wêrfan't se nei
ûndersyk fêststelden dat it by 78 ek wier-wier om haaie-oanfallen gie. Fan dy 78
waarden 16 oanfallen klassifisearre as útlokke, en 62 as ûnútlokke. It tal
deadlike slachtoffers troch haaie-oanfallen wie tusken 2001 en 2006 wrâldwiid
4,3 minsken it jier. Dêr moat by oantekene wurde dat jiers mear minsken omkomme
trochdat se troch de wjerljocht of troch in fallende kokosnút troffen wurde.

Nettsjinsteande it idee dat ûnder de measte minsken libbet dat alle haaien
gefaarlik binne, is eins mar in fjouwertal soarten (fan 505) ferantwurdlik foar
in betsjuttend oantal deadlike, ûnútlokke oanfallen, te witten: de minskehaai of
wite haai (Carcharodon carcharias), de wytpuntoseaanhaai (Carcharhinus
longimanus), de tigerhaai (Galeocerdo cuvier) en de bollehaai of Sambezyhaai
(Carcharhinus leucas). Om in ûnútlokke oanfal safolle mooglik foar te kommen,
moat men gjin glânzjende metalen dragen (lykas sieraden), en net te folle
omspatterje en -plûnzgje, mei't dat foar rôfhaaien klinkt as in ferwûne fisk en
dus in maklike proai. De iennichste folslein wisse manear om in haaie-oanfal
foar te kommen, is troch út 'e see wei te bliuwen.

Nettsjinsteande har reputaasje as moardmasines, besitte haaien harsens dy't kwa
grutte yn ferhâlding ta har lichem in ferlykbere massa hawwe as de harsens fan
sûchdieren en fûgels. Wittenskiplik ûndersyk hat sûnt 1990 útwiisd dat haaien yn
it wyld soms boartlik gedrach fertoane, en dat se nijsgjirrich binne nei nije
dingen, en dy ûndersykje troch se mei de bek te "betaasten". It liket der sterk
op dat de measte "oanfallen" fan haaien op minsken eins it nijsgjirrige
ûndersykjen troch de haai fan in foar him nuver wêzen is; dy teory wurdt
ûnderstipe troch it feit dat slachtoffers fan haaie-oanfallen gauris nei it
strân ta ûntkomme kinne sûnder dat se efterfolge wurde, en trochdat haaien faak
net trochbite. Dat der sa'n soad skea oanrjochte wurdt by sokke konfrontaasjes,
komt troch de fjoerskerpe tosken fan 'e haai en de kwetsberens fan 'e minske.
Guon oare oanfallen, benammen dy op surfers, lykje almeast in kwestje fan fersin
te wêzen, mei't haaien sokke lju peddeljend op har surfplanke oansjogge foar
seeliuwen.

Haaien foarmje in prominint ûnderdiel fan 'e kultueren en mytologyen fan folken
út it gebiet fan 'e Stille Oseaan, lykas op Hawaï en Fidzjy. Op Hawaï besteane
bgl. ferskate folksferhalen dy't fertelle oer minsken mei haaiekaken op 'e rêch,
dy't lju op it strân warskôgje op net de see yn te gean om't der in
minske-itende haai omswimme soe. De strângongers laitsje sa'n man dan ornaris út
en geane dochs de see yn, wêrnei't se opiten wurde troch de man dy't har
warskôge hie, dy't himsels yn in haai feroare hat.

Yn it prekoloniale Hawaï joegen fiskers harren deaden faak in seemangrêf, mei as
bedoeling dat se as haai reynkarnearje soene. De kahuna tsjutte dan letter oan
'e famylje fan 'e deade út hoe't de tekening fan in beskate haai de klean fan 'e
deade neigalme. Sa'n haai, in aumakua, waard neitiid yn 'e regel behannele as in
soarte fan húsdier fan 'e famylje, dy't fuorre waard en neffens de ferhalen holp
by it fiskjen troch de fisk yn it net te driuwen. Men koe in aumakua ek foar
kwea-aardige doelen brûke, lykas om in fijân te deadzjen, mar de stamhaden leine
yn 'e regel it near op sokke tsjoenderij. De bekendste haaiegod út 'e
Hawaïaanske mytology wie Kamohoali'i, de âldere broer fan 'e fulkaangoadinne
Pele, dy't sawol de foarm fan in minske as dy fan in haai oannimme koe. Op it
eilân Molokai wie yn 'e earste helte fan 'e njoggentjinde iuw in timpel (heiau)
oan Kamohoali'i wijd op elts skiereilân. Op Fidzjy wie Dakuwanga in haaiegod
dy't ferdwaalde minsklike sielen opfriet.

Yn skerp kontrast mei it yngewikkelde byld dat der yn 'e Pasifyske kultueren fan
haaien bestie, waard de Westerske byldfoarming fan dizze bisten oer it algemien
karakterisearre troch eangstme en boasaardichheid. It idee dat haaien
gefaarlike, net te fertrouwen bisten binne, krong de Westerske kultuer foar it
earst binnen troch de grutte mediapublisiteit dy't jûn waard oan isolearre
oanfallen, lykas dy yn Nij-Jersey, yn 1916. Troch de ûnbidige populariteit fan
'e grizelfilm Jaws, út 1975, fan regisseur Steven Spielberg, waarden haaien
dêrnei lange tiid troch frijwol alle westerlingen lykslein mei minske-itende
meunsters. Pas fan 'e ein fan 'e njoggentiger jierren ôf wisten djipdobjende
dokumintêres wat oan dat byld te feroarjen.

Der wurdt rûsd dat jiers sa'n 100 miljoen haaien deade wurde troch minsklik
tadwaan, benammen troch de kommersjele en ferdivedearjende fiskerij. Yn
East-Aazje, fral yn Sina, wurdt haaiefinnesop as in delikatesse beskôge en
boppedat as befoarderlik foar de sûnens. Yn wurklikheid binne haaien ien fan
fjouwer groepen fisken (mei swurdfisken, keningsmakrielen en tegelfisken), dy't
troch de Amerikaanske Food and Drug Administration oanmurken wurde foar tige
skealik foar de sûnens, benammen de sûnens fan bern en froulju dy't swier binne,
fanwegen har hege kwikgehalte. Likegoed wurdt elts jier 1,4 ton oan haaiefinnen
garre. De fiskerijfoarm dy't dêrop rjochte is, wurdt "haaiefinjen" (shark
finning) neamd, en dêrby wurde haaien fongen wêrnei't har alle finnen ôfhoud
wurde, om har dan faak noch libjend wer oerboard te smiten. Werom yn 'e see
stjerre sokke bisten in stadige dea troch ferstikking of predaasje. De
haaiefinnen brochten yn 2009 sa'n $300 it pûn op. Haaiefinjen wurdt op grutte
skaal yllegaal dien, mar de measte lannen pakke it net oan.

De hiele haai wurdt ek wol iten, benammen yn Japan en Austraalje; yn 'e
Australyske steat Fiktoaria is haaiefleis sels de meast brûkte fisk yn 'e snack
fish and chips. Yn fish and chips shops wurdt lykwols net fan shark sprutsen,
mar wurdt haaiefleis flake neamd. Yn súdlik Yndia wurde jonge haaien op 'e
fiskmerk ferkocht ûnder de namme sora. Om't dy bisten noch net folwoeksen binne,
falt it fleis by it sieden útinoar yn in poeiereftige substânsje, dy't dan
frituere wurdt yn krûde oalje. Oan 'e kust fan Tamil Nadu wurdt soks as in
delikatesse beskôge. Op Iislân wurdt de Grienlânske haai wol fongen (al giet it
dêrby fral om byfangst), dy't in soarte fan antyfries yn syn bloed hat sadat er
yn 'e poalsee oerlibje kin. Om't it fleis dêrtroch giftich is foar minsken wurdt
it yn grutte brokken snien dy't in sekuer bewurkmastere ferrottingsproses
trochrinne om se fan har gif te ûntdwaan. It sterk nei ammoniak rûkende
einprodukt hjit fan hákarl, en wurdt beskôge as in nasjonaal Iislânsk gerjocht.

Om't haaien oer it algemien pas nei in stikmannich jierren geslachtsryp wurde,
en se har yn ferhâlding ta oare bejage fiskesoarten mar hiel stadich
fuortplantsje, hat de haaiefiskerij tige negative konsekwinsjes hân foar it
fuortbestean fan 'e ûnderskate haaiesoarten. Dêrby skrilje haaiefinnestreupers
der net foar tebek om jonge haaien te deadzjen, dy't har noch net fuortplantsje
kinnen hawwe, wat fansels hielendal desastreuze gefolgen hat. Sadwaande hawwe de
Feriene Steaten, yn 2000, en de Jeropeeske Uny, yn 2003, de praktyk fan it
haaiefinjen folslein ferbean. Doe't yn 2008 bliek dat der in mesk yn 'e
Amerikaanske wetjouwing siet, waard de wet tsjin it haaiefinjen yn 2011 oanpast,
en de Jeropeeske Uny die itselde yn 2013. Yn 2010 waard Hawaï de earste
Amerikaanske steat dy't net inkeld it haaiefinjen, mar ek it besit, de ferkeap
en de fersprieding fan haaiefinnen en de hannel deryn ferbea. Yn 2009 makke de
IUCN bekend dat 64 haaiesoarten, in trêde fan alle soarten dy't yn 'e iepen see
foarkomme, mei útstjerren bedrige wurde fanwegen oerbefisking en haaiefinjen.



https://fy.wikipedia.org/wiki/De_Haach

De Haach (Nederlânsk: Den Haag, eartiids 's-Gravenhage) is in stêd en gemeente
yn de provinsje Súd-Hollân, dêr't it de haadstêd fan is. De gemeente hie op 1
jannewaris 2005 468.421 ynwenners en hat in gebiet fan 85,65 km2 (lân). Nei
grutte is De Haach de tredde stêd fan Nederlân (efter Amsterdam en Rotterdam),
en de stêd is foaral wichtich as machtssintrum; de keninginne, de ministerrie en
de Steaten-Generaal (Earste en Twadde Keamer) hawwe hjir har residinsje.

Yn ferhâlding hat it sintrum fan De Haach net in soad âlde gebouwen, dat komt
om't de stêd mar let stedsrjochten krige. In pear histoaryske gebouwen binne der
al, lykas it Binnenhof en it Mauritshûs, wat tsjinwurdich yn gebrûk is as
museum. De measte monuminten binne lykwols boud yn de njoggentjinde en
tweintichste iuw; it Panorama Mesdag, it Lange Voorhout en resinter it nije
stêdhús, binne dêr foarbylden fan. In foarbyld fan moderne boukeunst is Het
Strijkijzer.

Yn 1248 fêstige de Hollânske greve Willem II him op it plak fan De Haach en
makke it hjoeddeiske Binnenhof ta syn residinsje. Dat barren wurdt no beskôge as
de stifting fan de stêd. It plak hjitte doe Die Haghe; de namme 's-Gravenhage
waard earst yn de santjinde iuw optocht, en is dus nét de âldste namme. Willem
syn soan Floris V liet de Ridderseal bouwe. Hoewol't it de neikommende iuwen
woeks ta in plak fan in pear tûzen ynwenners, krige De Haach gjin stedsrjochten,
om't de greven harren residinsje leaver sels bestjoere woenen.

Ek yn de tiid fan de Republyk bleau De Haach in doarp, ek al waard it wichtiger
as regearingssintrum doe't de Steaten-Generaal en de steedhâlder har dêr
fêstigen. Tusken 1600 en 1800 woeks it doarp fan 15.000 nei 40.000 ynwenners, en
benammen doarpen as Skeveningen, Wassenaar en Ryswyk waarden ta bûtenwiken foar
de elite. In 1806 krige de stad fan it Frânske bewâld stedsrjochten, wat lykwols
sûnt de grûnwet fan 1848 gjin steatkundige betsjutting mear hat.

Yn 1870 hie de stêd al 100.000 ynwenners, yn 1900 - it De Haach fan Louis
Couperus - al 200.000. Yn de stêd, dy't altiten mei de elite assosjearre waard,
festigen har yn dy tiid in soad arbeiders, yn nijbouwiken lykas de Skilderswyk
en it Laakkertier. De Haachske Skoalle makke yn dy tiid namme mei in soad
bekende skilders. Ek krige de stêd net minder as twa haadstasjons, fan twa
spoarbedriuwen: ien oan it spoar fan Amsterdam nei Rotterdam, De Haach Hollânske
Spoar, en ien oan it spoar nei Utert, De Haach Steatsspoar.

De gemeente anneksearre yn de tweintichste iuw in tal lytsere gemeenten, lykas
Loosduinen en Skeveningen. Resint is ústeld ek Ryswyk en Foarburch troch De
Haach anneksearje te litten.

Benei de hellte fan de ynwenners is allochtoan (westersk en net-westersk). It
part allochtone - ten opzichte van autochtone - ynwenners nimt stadichoan ta. Yn
de Skilderswyk]] en it Transvaalkertier leit it persintaazje allochtonen sûnt
2005 ticht by de 100%. Ek yn de wiken Griente- en Fruitmerk, Laakkertier en de
Stasjonsbuert wenje mear allochtonen as autochtonen. De gearstalling fan de
allochtone befolking ferskilt per buert. De buerten mei de minste allochtonen -
westerske allochtonen meirekkene as allochtoan - yn De Haach binne Dúndoarp,
Kijkdún, Kraayenstein en de Fûgelwyk.



https://fy.wikipedia.org/wiki/Bagdad

Bagdad is de haadstêd fan Irak en fan de provinsje (gûvernemint Bagdad). De stêd
leit oan de Tigris en telt sawat 5 miljoen ynwenners. Nei Kairo is Bagdad
twadgrutste stêd fan it Heine Easten.

Bagdad leit oan de Tigris. De rivier streamt dwers troch Bagdad hinne en dielt
de stêd op yn twa parten; it westlik diel 'Karkh' en it eastlik diel 'Risafa'.

Bagdad waard yn 762 stifte ûnder de namme Madinat as Salam', wat ynhâldt de Stêd
fan de Frede. De stêd wie mei tuskenskoften de haadstêd fan it kalifaat fan de
Abbasiden. De namme Bagdad hearde feitlik by in doarpke ticht yn de buert, dêr't
de namme fan oergong op de tichteby lizzende stêd. De namme Bagdad komt út it
Perzysk en betsjut 'skonken tún'. (Yn it Perzysk, 'Bagh' (بغ) betsjut hof, garde
en 'dad' (داد) betsjut jaan). In bynamme foar Bagdad wie de Rûne Stêd, troch har
rûne foarm. Yn in pear jier tiid ferrize der in grut paleis en in grute moskee
en de stêd woeks eksplosyf troch de tastream fan minsken út de hiele islamityske
wrâld. De stêd bloeide as hannelsstêd trochdat in grut part fan de hannelswegen
tusken Aazje en Jeropa oer Bagdad gienen. De grutte havenstêd Basra oan de
Perzyske Golf soarge foar in goede ferbining mei de Yndyske Oseaan. Sa kamen
wichtige seerûtes fanút East-Afrika en Súd-Aazje by Bagdad gear.

De keunsten en wittenskippen waarden stimulearre troch de yntellektuele frijheid
dy't de Abbasiden foarstienen en der ûntstienen ferneamde studzjesintra mei
ûnder oare it Hûs fan de Wiisheid, dêr't út de hiele bekende wrâld wei studinten
en gelearden hinne kamen om te studearjen en ûnderwizen. Bagdad waard in
wichtich sintrum foar it yn stân hâlden fan de eardere Helleenske skriften. In
diel fan de klassike literatuer wie allinnich noch bekend troch Arabyske
oersettings dy't hjir bewarre en fan kommentaar foarsjoen waarden. Ek de
genêskunde stie op in heech peil. Ut dy tiid (de 9e iuw) datearje de ferhalen
fan 1001 nacht, dêr't Bagdad en syn ferneamde kalyf Haroen al Rashid in wichtige
rol yn spylje.

Yn 1055 feroveren de Turkske Seltsjoeken de stêd. Sy respektearren it gesach fan
de kalyf mar bestjoerden sels de wrâldske saken. Yn Bagdad waard troch harren de
Nizamiyyah stifte, in oare foarm fan heger ûnderwiis, dy't mear op Turkske en
Perzyske tradysjes stipe. Oant yn 1258 bleau Bagdad ien fan de wichtichste
steden fan de islamityske wrâld en fan West-Aazje. Yn dat jier ferwoasten de
Mongoalen Bagdad en deaden sawat de hiele befolking, wêrûnder ek de lêste kalyf.
Dêrnei namen oare kultuersintra yn it Midden-Easten de rol fan Bagdad oer,
benammen Egypte en Spanje. Yn 1401 waard de stêd opnij troch Mongoalen plondere,
en yn 1534 foel Bagdad yn hannen fan de Turken. Nei de fal fan it Ottomaanske
Ryk yn 1917 waard Bagdad yn 1920 de haadstêd fan Irak en waard bestjoerd troch
de Britten.

Yn de Golfoarloch fan 1990-1991 en Irakkriich ûndergie de stêd swiere
bombardeminten. Yn april 2004 wienen parten fan de stêd yn hannen fan it
Iraakske ferset. Benammen yn de wyk Sadr-stêd wie it ferset fûl. Yn it easten
fan de stêd begûn it Amerikaanske leger yn april 2007 mei de bou fan in 3,5
meter hege muorre om it soennityske stêdsdiel Adamija hinne. Dêrtroch waarden de
soenniten en sjiïten yn dat part fan de stêd fan inoar skieden, sadat se mekoar
net mear oanfalle koenen. De betonmuorre om Adamija hinne wie yn augustus 2007
klear, de ynwenners koenen doe allinnich troch in Amerikaanske kontrôlepost nei
bûten. Op 30 juny 2009 lutsen de Amerikaanske troepen har út Bagdad en oare
stêden werom. De soldaten waarden bûten de stêden legere. Op 5 augustus 2009
naam de minister-presidint Nuri al-Maliki it beslút om alle skiedingsmuorren yn
de stêd ôf te brekken.

It ynwennertal wurdt op 5,5 miljoen rûsd (2008). Yn de hiele stêdekloft wenje
sa'n 10,6 miljoen minsken (2008). It grutste part fan de befolking is fan
Arabyske komôf. Dy groep bestiet út Soenniten en Sjiïten. Der is in frij grutte
Koerdyske minderheid, en aardich wat Turkmenen, Assyrjers/Aramenen. Dêrneist is
der in lytse Sûdaneeske minderheid. Yn Bagdad wurdt in Irakeze fariant fan it
Arabysk praat.

Foar de Irakkriich yn 2003 begûn, wie 90 persint fan de befolking moslim, wêrfan
65 persint soenniten en 35 persint sjiïten. Yn de Irakkriich en it Irakkonflikt
reagen de Soenniten de Sjiïten de stêd út. Yn 2007 wie de ferhâlding 20-25%
Sjiïtysk en 75-80% Soennitysk. Under it bewâld fan Saddam Hoessein waard it
Kristendom talitten. Ien fan de Irakeze ministers, Tariq Aziz, wie lid fan de
Galdeesk-Katolike Tsjerke. Foar de Irakkriich yn maart 2003 begûn wie 10 persint
fan de ynwenners fan Bagdad kristen. Troch de krisis dy't nei de kriich folge
wie it tal kristenen noch mar 5 persint yn 2006. De helte fan alle kristenen yn
Irak wennet yn Bagdad. Troch spanningen mei Israel wurdt it Joadendom net
tastien. Yn 1946 wie der noch in frij grutte Joadske mienskip fan 136.000
minsken yn Irak, wêrfan 77.000 yn Bagdad (in fearnspart fan de befolking). Yn
july 2003 fleagen seis fan de 34 Joaden yn de stêd nei Israel.



https://fy.wikipedia.org/wiki/Argentynje

Argentynje of República Argentina, is in lân yn Súd-Amearika. Argentynje is it
twads grutste lân yn Súd-Amearika en it achste grutste lân fan de wrâld.

Argentynje is fan noard nei súd hast 3.700 km lang en likernôch 1.400 km fan
east nei west. De haadstêd is Buenos Aires, ien fan de grutste stêden op 'e
wrâld, oan de eastkust. It lân leit tusken de Andes berchrige yn it westen en yn
it easten de súdlike Atlantyske Oseaan. It lân grinzget oan Paraguay en Bolivia
yn it noarden, Brazylje en Urûguay yn it noardeasten, Sily leit west en eastlik
fan Argentynje. It regear fan Argentynje hat besocht en besiket noch hieltyd de
macht oer de Britske Falklâneilannen (Spaansk: Islas Malvinas) en de Súd-Geörgje
en de Súdlike Sandwicheilannen te krijen.

Cerro Aconcagua, is mei in hichte fan 6960 meter de heechste berch fan noard en
súd-Amearika. De wichtigste rivieren binne de Rio de la Plata, de Paraguay,
Bermejo, Kolorada, Urûguay en de grutste rivier is de Parana.

De namme Argentynje komt fan it Latynske argentum (sulver), neffens in Spaanske
ekspedysje hie it gebiet sulver.

It âldste fynst fan oanwêzigens fan minsken is fûn yn Patagoanje (Piedra Museo,
Santa Cruz), mear as 13.000 jier âld. Yn 1480 ferôvere it Ynka Ryk it
noardwesten fan Argentynje, dat dernei in part fan it ryk wie.

De Spanjerts ûntdutsen Argentynje yn 1502. De stêd Buenos Aires is stifte yn
1580, Viceroyalty of the Río de la Plata yn 1776. Yn 1806 en 1807 besocht
Grut-Brittanje de macht fan de Spanjerts oer te nimmen, mar it folk befjochte de
Britten en slagge. Op 25 maaie 1810 nei de delfal fan Napoleon, setten de
pommeranten fan Buenos Aires útein mei it Earste Regear Jûnta. Op 9 july 1816
waard de ûnôfhinklikens fan Spanje útroppen. Sintralisten en federale groepen
(Spaansk: Unitarios and Federales) hienen in kriich oant yn 1853 it útstel fan
'e grûnwet akseptearre waard.

De Argentynske grûnwet fan 1853 (wersjoen yn 1994), betsjut in skieding fan
machten (Trias Politika) tusken útfierende, wetjouwende en rjochtsprekkende
macht, sawol lannelik as provinsjaal. De presidint en vise-presidint wurde
direkt keazen foar in rite fan fjouwer jier. Beide kinne maksimaal foar twa
riten tsjinje, mar harren nei in skoft fan op syn minst 1 amtsperioade
werkiesber stelle foar in tredde perioade. De presidint beneamt de ministers. De
grûnwet jout him aardich wat macht mei in dûbelfunksje as steats en
regearslieder. Hy hat û.ô de mooglikheid yn "driuwende en needsaaklike"
situaasjes presidinsjele dekreten út te feardigjen en in feto tsjin ûnderdielen
út te sprekken.

It Argentynsk parlemint (Nasjonaal Kongres/Congreso Nacional) hat in Senaat
(Senado) mei 72 sitten en in Keamer mei Fertsjinwurdigers (Cámara de Diputados)
mei 257 sitten. Sûnt 2001 wurde de senatoaren direkt keazen, wêrby't eltse
provinsje, de federale haadstêd ynbegrepen, fertsjintwurdige wurdt troch trije
senatoaren. Senatoaren sitte seis jier, fertsjinwurdigers fjouwer jier. Eltse
twa jier wurde der ferkiezings hâlden foar in tredde fan de senaat en de helte
fan de fertsjinwurdigerssitten.

Argentynje is opdield yn 23 provinsjes (provincias; singular: provincia), en ien
autonome stêd (yn it generaal ferneamd as capital federal):

Likernôch 39 miljoen minsken libje yn Argentynje. Spaansk is de wichtigste taal,
mar der is likegoed in ferskaat oan talen. Guon dêr fan binne Gûarany,
Mapudungum en Kuechûa en yn Patagoanje binne sels in tal Welsk praters.

In grut tal natoerlike helpboarnen dogge Argentynje fertuten, elkenien kin
skriuwe en ek de kombinaasje fan yndustry en lânbou soarget derfoar dat
Argentynje in ekportlân is. Om 1980 hinne hie Argentynje in waaksende
ynternasjonale skuld. As it regear jild nedich hie, liet hja ienfâldich nije
pesos printsje. Dêrtroch skêt de ynflaasje rap omheech oant likernôch 200% en de
produksje stoarte yn troch min behear en korrupsje. Om eat tsjin de ekonoamyske
krisis te dwaan, kaam it regear ta it beslút him yn te setten foar de frije
hannel, deregulearring en privatisearring. Yn 1991 fûn in radikale monetêre
werfoarming plak, dy't de wearde fan de peso ferbûn oan de Amerikaanske dollar
en de jildwaakst beheinde ta de waakst fan de nasjonale reserves.

Dy herfoarmings hawwe fertuten dien. De ynflaasje gie omleech en it bruto
nasjonaal produkt waakste. Mar oare neikommende ekonomyske krisissen yn Meksiko,
Aazje, Ruslân en Brazylje laten ta in gruttere ekonoamyske delgong nei 1999. It
regear gie oer ta it ferheegjen fan de belêstings en besocht minder út te jaan
mei as doel it lytser meitsjen fan it begruttingstekoart, dat woeksen wie ta in
2,5% fan it bruto nasjonaal produkt yn 1999. Ynlânske en ynternasjonale
ynfestearders wienen der net wis fan oft it regear de skulden wol betelje koe en
de fêste wikselkoers tusken de peso en de US-dollar wol oan koe.

Yn 2001 wie it noch minder steld mei de situaasje troch in waakst fan it tal
obligaasjes, it opnimmen fan in soad jild by banken en in fierdere delgong yn it
konsuminten- en produsintenbetrouwen. Pogingen fan it regear om in slútende
begrutting te meitsjen om sa ta it stabilisearjen fan it banksysteem te kommen
en ekonomyske waakst werom te krijen, hie net al tefolle opsmiten. De nij-keazen
presidint Eduardo Duhalde wist fan it Ynternasjonale Monetêr Fûns 20 miljard
dollar te lienen, mar fierdere konsekwinsjes hienen der net west. Yn jannewaris
2002 waard de peso loskeppele fan de dollar.

It treinnetwurk wie ien fan de grutste op 'e wrâld, mei mear as 40.000 kilometer
spoar. Nei desennia fan minne tsjinsten en mei likemin ûnderhâld, kaam der in
ein oan it iepenbear ferfier. Yn 1992 is de trein organisaasje privatisearre, en
tûzenen kilometers spoar wurde reparearrre. Op dit stuit ride der wer treinen
tusken ferskate stêden.

It lân hat likernôch 3.000 kilometer wetterrûtes, meast nijsgjirrich binne de
Río de la Plata, Paraná, Urûguay en Paraguay rivieren.



https://fy.wikipedia.org/wiki/Wenen

Wenen (Dútsk: Wien) is de haadstêd fan Eastenryk en fan it Bundesland Wien. Der
wenje likernôch 1,6 miljoen minsken en it is de grutste stêd en kultureel en
polityk sintrum fan Eastenryk. De stêd is nei Berlyn en Hamburch de tredgrutste
Dútsktalige stêd op 'e wrâld. Rivier de Donau streamt troch de stêd en leit mar
40 kilometer fan de Slowaakske haadstêd Bratislava ôf. Om de dielsteat Wenen
hinne leit de dielsteat Neder-Eastenryk. Eleminten fan it Hillige Roomske Ryk en
fan it Eastenryk-Hongaarske Keizerryk oppenearje har yn it sintrum fan de stêd.
Wenen is ek tige bekend om de komponisten Beethoven, Mozart en Strauss dy't der
wurke hawwe en stoarn binne. De Feriene Naasjes hawwe ferskate agintskippen yn
de stêd.

Wenen is ûntstien op it stee fan in fersterke Romeinsk legerkamp (Vindobono) oan
de swette fan it Romeinske Ryk en wurdt foar in earst neamd as stêd yn 1137.
Troch de Habsburgers (ein 13e iuw) waard Wenen ta residinsje en middelpunt makke
fan harren besittings en waakse de stêd út ta ien fan de wichtichste steden fan
Jeropa. Sûnt de 15e iuw wie Wenen haadstêd fan de keizers fan it Hillige Roomske
Ryk. Twaris (1529 en 1683) is Wenen troch de Turken belegere west en yn 1805 en
1809 hawwe de Frânsken ûnder Napoleon de stêd bese. Yn 1939 foarme Wenen, nei de
Anschluss, in ôfsûnderlike ryksgou. Yn april 1945 waard de stêd ferovere troch
de Russen. Oant 1955 wie Wenen opdield yn fiif sônes, in Russyske, in
Amerikaanske, in Britske, in Frânske en in mienskiplike.



https://fy.wikipedia.org/wiki/Ukra%C3%AFne

De Oekraïne is in lân yn East-Jeropa. De haadstêd is Kiev. Benoarden Kiev leit
Tsjernobyl, dêr't yn 1986 in kearnramp wie. It lân is sûnt 2013 ferwikkele yn de
Krimkrisis

De Oekraïne is it twadgrutste lân fan Europa nei Ruslân. It lân hat in oerflak
fan 603.7000 km² en in kustline by de Swarte See is 2.782 km lang.

In part fan de Karpaten rint troch it westen fan de Oekraïne. De heechste berch
yn dat gebiet is de Hoverla (2.061 m). Yn it easten binne noch wat hichen. It
heechste punt op it skiereilân Krim is de berch Roman Kosch (1.545 m). It wetter
fan de rivieren Dnjepr en Desna komt út it noarden wei en streamt fia Kiev nei
de Swarte See. Troch it westen streame Dnjestr, Proet, Westlike Boech en Súdlike
Boech. Yn it easten is de Siwerskyj Donez in sydrivier fan de rivier de Don dy't
troch Ruslân streamt. De kust fan de Swarte See hat in protte riviermûnings,
wylst de kust by de Krim just rotseftich is.

Fan de befolking wennet 67% yn de stêden, de oare 33% op it plattelân. De fiif
grutste stêden binne Kiev (de haadstêd), Kharkiv, Donetsk, Dnjepropetrovsk en
Odesa, dy't allegear mear as 1.000.000 ynwenners ha.

Sûnt de âldheid hat it steppegebiet fan de Oekraïne bewenne west troch hieltyd
oare folken: de Skyten (7e iuw f.Kr. - 3e iuw f.Kr.), Goaten en Hunnen (4e iuw -
5e iuw), Slaven (6e iuw) en Mongoalen (13e iuw).

Yn de 8e iuw fearen Wytsingen oer de rivieren yn East-Europa en setten har nei
wenjen yn de Oekraïne. De Wytsingen fermongen har mei de oarspronklike Slavyske
befolking. De Wytsingen kamen foar in grut part út Sweden. Der wienen twa
groepen Wytsingen, de Wareger en de Rus. Dy twa groepen wienen beskiedend foar
de stifting fan de earste Eastslavyske steat, it Kievske Ryk. Om 1200 hinne
rekke de ienheid yn dat ryk wei. Om 1240 oerweldigen de Mongoalen it Oekraynske
part fan it eardere ryk.

Kearpunt yn de skiednis fan de Oekraïne hat west de ynliving fan
Galysje-Wolynje, steatkundich sjoen de opfolger fan Kiev, troch Poalen
(1340-1349). Nei de personele uny tusken beide lannen (1386) rekke de Oekraïne
stadichoan hieltyd fierder ûnder Poalske ynfloed. In protte boeren flechten wei
nei de kozakken dy't harren selsstannige posysje wol tsjinoer Poalen yn stân
hâlde koenen.

By it Bestân fan Androesjovo fan 1667 waard it gebiet fan 'e Oekraïne troch
Poalen en Ruslân ferparte. Yn 1764 waard de lêste hetman ôfsetten en yn 1783
waard it liifeigenskip ynfierd. Nei de Poalske dielingen fan 1772, 1793 en 1795
wie it grutste part fan de Oekraïne ûnder Russysk bewâld kaam. De 19e-iuwske
opposysjebeweging tsjin it tsarisme krige yn de Oekraïne al gau in
nasjonalistysk krakter en rûn yn maart 1917 yn Kiev út op de foarming fan in
sintrale Rada (Ried) as fertsjintwurdiging fan Oekraynske politike streamingen.
It útroppen fan de Oekraïne ta Folksrepublyk yn novimber 1917 late ta in
konflikt mei de sintrale bolsjewistyske regearing, dy't wegere om de oerwegend
linksdemokratyske Rada te erkennen. Yn jannewaris 1918 folge de proklamaasje fan
de Oekraïne as soevereine steat. Dêrop bruts yn Kiëv in troch de bolsjewisten
stipe opstân út. De Rada koe har hanthavenje troch frede te sluten mei de
Sintralen en dêrnei mei help fan Dútske troepen de oarder werstelle.

Nei de boargeroarloch en de Poalsk-Russyske Oarloch slute de Oekraïne yn
desimber 1922 it steatsferdrach ta konstituearring fan de Sowjet-Uny. Besikingen
nei 1939 troch Oekraynske nasjonalistyske aktivisten om de Dútske besetting yn
de Twadde Wrâldkriich foar eigen doelen te brûken, rûnen fêst op de politike
belangen en de rasistyske foaroardielen fan de Dútsers, dy't in grouwélich
skrikbewâld fierden. Nei de Twadde Wrâldkriich bleaunen oant en mei it begjin
fan de jierren '50 yn de westlike Oekraïne kloften partisanen aktyf.

Yn de twadde helte fan de 20e iuw ûntwikkele de Oekraïne har ta ien fan de
wichtichste en wolfarrende Sowjetrepubliken fan de Sowjet-Uny. Yn 1954, ûnder it
bewâld fan Chroesjtsjov, waard it skiereilân de Krim oerhevele fan Ruslân nei de
Oekraïne.

Nei de steatgreep yn Moskou ferkleare it Oekraynske parlemint har op 24 augustus
1991 ûnôfhinklik.

Nei de ûnôfhinklikheid wie de Oekraïne in grutte kearnmacht en beskikte oer in
arsenaal fan kearnwapens. Begjin 1994 waard de ynternasjonale ôfspraak makke dat
de Oekraïne binnen trije jier 1800 raketten foar ferneatiging oan Ruslân
ôfdraget.[5] It ferrike uranium út de kearnkoppen wurdt dêrnei mei Amerikaanske
finansjele stipe omset yn brânstof foar kearnsintrales. Yn it
Boedapestmemorandum fan 1994 waard fêstlein dat it lân yn ruil foar de
kearnwapens in soevereiniteitsgarânsje krige fan de Feriene Steaten,
Grut-Brittanje en Ruslân.[6] De Oekraïne ûndertekene ek it
non-proliferaasjeferdrach fan kearnwapens.

Yn novimber 2013 ûntstie der yn de haadstêd Kiev in protestbeweging nei
oanlieding fan it net tekenjen fan in assosjaasjeferdrach mei de Europeeske Uny.
De Russysk gesinde presidint Viktor Janûkowytsj flechte nei oanlieding fan dizze
protesten nei Ruslân. Underwilens waard der yn Kiev in nije regear foarme, it
regear-Jatsenjuk. Yn de benammen Russysk pratende dielen fan de Oekraïne brutsen
protesten út tsjin dit nije regear, wêrnei Ruslân it skiereilân Krim besette. Op
18 maart 2014 anneksearre Ruslân de Krim, nettsjinsteande swier protest fan
ûnder mear de FS en de EU.

Neffens de Oekraynske folkstelling fan 2001, meitsje etnyske Oekraïners 77.8%
fan de befolking út. Oare befolkingsgroepen binne Russen (17.3%),
Wytrussen(0.6%), Moldaavjers (0.5%), Krim-Tartaren (0.5%), Bulgaren (0.4%),
Hongaren (0.3%), Roemenen (0.3%), Poalen (0.3%), Joaden (0.2%), Armeenjers
(0.2%), Griken (0.2%) en Tartaren(0.2%). De yndustrialisearre gebieten yn it
easten en súdeasten binne it tichtbefolke en 67.2 persint fan de befolking
wennet yn stedske gebieten.

It Oekraynsk is de offisjele taal fan de Oekraïne. Dizze taal is nau besibbe oan
it Russysk. Fan de befolking hat 67% it Oekraynsk as memmetaal en 24% it
Russysk. De lêste neamde taal wurdt benammen sprutsen op de Krim en de eastlike
oblasten Donetsk en Loehansk. Yn it westen sprekt in lytse minderheid ek
Hongaarsk, Poalsk en Roemeensk. Op de Krim sprekt noch in minderheid it
Krimtataarsk.

De grutte mearderheid fan de Oekraïners is kristlik. It kristendom is sûnt 988
de oerhearskende godstsjinst fan it lân. Dat jier besleat foarst Fladimir de
Grutte him ta it kristendom te bekearen en lit him dopen. Goed trije fearn fan
de befolking heart ta de Eastersk-Ortodokse Tsjerke, om-ende-by acht prosint by
de Oekraynsk-Katolike Tsjerke en fierders wenje yn it lân 300.000 Joaden en sa'
500.000 moslims.

BYP per persoan is $7.000 (2007). Gearstalling fan BYP per sektor is 9% lânbou,
32,2% yndustry en 58,8% tsjinsten.



https://fy.wikipedia.org/wiki/Twitter

Twitter is in ynternettsjinst dêr't brûkers berjochtsjes fan maksimaal 140
tekens mei publisearje kinne. It is in netwantstee dêr't jin, lykas by Facebook,
in profyl en in avatar oanmjitte kin. It brûken fan de Twitter-tsjinst is
fergees.

De aktiviteit by it brûken fan Twitter hjit twitterje (of tweeten), dat
'tsjetterje' betsjut. It logo fan Twitter is in fûgeltsje. Twitterje betsjut dat
jo op dit stuit kommunisearje fia in mikrowebloch op in pc, in mac of gsm,
smartphone of oare mobyl apparaat mei oansluting op it ynternet. De kombinaasje
fan weblogjen mei instant messaging wurdt mikroblogjen neamd.

Oarpronklik wie de fraach fan de tsjinst "Wat dochste?". No is it "Wat bart
der?" Elke twitterder kin op elk momint fan de dei yn maksimaal 140 tekens
fertelle wêr't hy/sy mei dwaande is, wat hy/sy fan plan is of wat him/har
dwaande hâldt. Der binne ek minsken dy't foarôf oankundigje dat se by in
evenemint wêze wolle en mei oaren, al as net oanwêzich by it evenemint,
twitterje wolle. Dat kreëart in firtuele oanwêzichheid.

Webûntwerpster Liesbeth Hiddema út Reduzum wie dwaande mei in Fryske webside,
mar doe't se gjin twitterbuttons yn de 'memmetaal' fine koe makke se sels ien.
Fia de Ried fan de Fryske Beweging is sa'n byldkaike yn te laden.

In Stekje (Ingelsk Hash) kombinearre mei ien trefwurd foarmet by twitter in
'stekwurd' (hashtag). It stekje wurdt sûnder spaasje foar it wurd setten, lykas
„#wikipedia “. Yn tsjinstelling mei oare markear-konsepten wurde de stekjes
direkt yn it eigentlike berjocht skreaun. Elk wurd dêr't in stekje foar sit,
wurket op dy wize as in mark en lit him dêrtroch fine.



https://fy.wikipedia.org/wiki/Taiwan

Taiwan (eartiids ek bekend ûnder de namme Formosa') is sawol in lân as in eilân
yn Aazje. De haadstêd is Taipei. Utsein it haadeilân Taiwan bestiet it lân ek
noch út njoggen oare eilannen, dêr't seis fan oan de westkant lizze (wêrûnder
Chipei Tao, P'Enghu Ch'Untao, Hsichi Yu, Ch'Imei Yu en Liuch'Iu Hsu) en trije
oan de eastkant (Kueishan Tao, Lu Tao en Lan Yu).

Taiwan wurdt troch de kommunistyske Folksrepublyk Sina net erkend, mar beskôge
as in ôffallige provinsje fan de republyk. Ek troch de mearderheid fan de
ynternasjonale mienskip wurdt Taiwan offisjeel net erkend. Lykwols ûnderhâldt it
grutste part fan de steaten yn de wrâld wol aparte ekonomyske en kulturele
relaasjes mei Taiwan, meastentiids fia saneamde gesantskippen.

It berchtme op it eilân is meastentiids ticht beboske, 60 piken komme boppe de
3.000 meter út. De heechste pyk op it eilân is Yu Shan op 3.952 meter. It
klimaat yn it noarden is subtropysk mei in protte delslach, yn it súdwesten
lykwols tropysk en tige ûnder ynfloed fan de wintermoesson.

Taiwan waard yn 1661 diel fan it Sineeske Keizerryk. Yn 1895 stie Sina it eilân
ôf oan Japan, mar nei de Twadde Wrâldkriich waard Taiwan wer Sineesk gebiet. Nei
de nederlaach yn de boargeroarloch fersette de Kwomintang-regearing yn 1949 har
sit nei Taiwan. De ferhâlding tusken de regearingen fan Beijing en Taipei bliuwe
oant-en-mei hjoed de dei spand. De presidint hat diels de macht en fiergeand
foech, nettsjinsteande de parlemintêre grûnwet.

De oarspronklike bewenners fan Taiwan binne ferskillende Austronesyske stammen.
Dy aboriginals binne net besibbe oan de Sinezen, mar hawwe it meast wei fan de
befolking op'e Filipinen en oare eilannen yn de omkriten. In oare grutte
befolkingsgroep binne de Hakka.

Healwei de 17e iuw kaam it eilân oan de opstannige Sineeske generaal Koksinga
(Zheng Chenggong). Sûnt dy tiid kamen Sineeske ymmigranten nei it eilân, fral
fan Fujian. Yn earsten waard allinnich manlju tastien nei Taiwan te kommen,
dêr't in protte manlju fan nei oankomst mei in eilânseigene frou troude. Sa
assimilearre it meastepart fan de oarspronklike befolking mei de neikommers.

De lêste grutte ymmigraasjegolf wie yn 1949, doe't sa'n 700.000 represintanten
fan de Sineeske elite en sa'n 800.000 militêren fan it Nasjonalistyske leger
û.l.f. Tjiang K'ai-sjek op de flecht foar de kommunisten fan Foarsitter Mao nei
Taiwan kamen. Hja foarmje tsjintwurdich in grutte minderheid mei 20% fan de
befolking. Eartiids behearsken sy folslein it politike- en ekonomyske flak.
Dizze ymmigranten, en betiden ek harren neiteam, wurde noch allegeduerigen
waishengren neamd, "minsken út oare provinsjes".

Goed 93% fan de Taiwaneeske befolking hinget it Boedisme, Konfusianisme of
Taoisme oan. Sa'n 4.5% is Kristen.



https://fy.wikipedia.org/wiki/Praach

Praach (Tsjechysk: Praha) is de haadstêd en grutste stêd fan Tsjechje en leit
oan rivier de Moldau (Tsjechysk: Vltava). Yn 2005 hat de stêd 1.181.610
ynwenners en in oerflak fan 496 km².

De universiteit fan Praach, de Karlsuniversiteit, is stifte yn 1348 troch kening
Karl IV en is de âldste universiteit fan Sintraal-Europa benoarden de Alpen en
beëasten de Ryn. Sûnt 1992 stiet it âlde stêdssintrum op de
UNESCO-wrâlderfgoedlist.

Praach leit yn de histoaryske regio Bohemen, dat tegearre mei Moraavje Tsjechje
foarmet. Bohemen wie eartiids in keninkryk, mar troch ferskate houliken mei
Habsburchske foarsten waard it lân yn 1526 part fan de Habsburchske dynasty.
Tagelyk waard Bohemen in Eastenrykske provinsje dat ta gefolch hie dat Praach
Dútsktalich waard. Ferneamde Dútsktalige skriuwers en dichters, lykas Franz
Kafka en Rainer Maria Rilke, binne hikke en tein yn Praach.

Ruzyně International Airport leit oan de westside fan de stêd. Om troch de stêd
te reizgjen is der in goed netwurk fan trams, bussen en metro's. De trije
metrolinen (A-grien, B-giel, C-read) kruse inoar yn it sintrum fan de stêd. Der
binne mooglikheden om deikaarten of wykeinkaarten te keapjen foar tram, bus en
metro.



https://fy.wikipedia.org/wiki/New_York_Times

De New York Times, soms ôfkoarte ta NYT en lange tiid byneamd The Gray Lady ("De
Grize Dame"), is in Amerikaansk deiblêd dat mear as oardel iuw oanhâldend
fêstige west hat en útjûn is yn 'e stêd New York. Dizze krante waard yn 1851
oprjochte troch Henry Jarvis Raymond en George Jones, en wurdt hjoed de dei
publisearre troch de New York Times Company. De New York Times komt sân dagen yn
'e wike út en wurdt op snein oanfolle troch ferskate kulturele taheakken. De New
York Times hie yn 2014 in oplaach fan 1.379.806 eksimplaren, en is dêrmei ien
fan 'e trije Amerikaanske kranten mei de grutste fersprieding, yn 'e mande mei
de Wall Street Journal en USA Today. Sûnt syn oprjochting hat de New York Times
117 Pulitzerprizen wûn. Om utens is it nei alle gedachten de bekendste
Amerikaanske krante.

De New York Times waard op 18 septimber 1851 ûnder de namme fan 'e New-York
Daily Times oprjochte troch de sjoernalist en politikus Henry Jarvis Raymond
(1820-1869) en de útjouwer en eardere bankier George Jones. Yn 1857 waard de
namme ferkoarte ta New-York Times, en it keppelstreekje liet men yn 'e 1890-er
jierren út 'e namme falle. Nei't de krante de earste tsien jier fan moandei oant
sneon publisearre wie, waard yn 1861 in sneinsedysje tafoege om ferslach te
dwaan fan 'e Amerikaanske Boargeroarloch (1861-1865). Under de Newyorkske
Tsjinstplichtopskuor waard de New York Times op 13 july 1863 oanfallen troch in
kliber oproerlingen, dy't troch Henry Raymond, de doetiidske haadredakteur en
eigner fan 'e krante, persoanlik mei in pear Gatling-mitrailleurs weromdreaun
waard.

In krúsjaal barren yn 'e skiednis fan 'e New York Times foel foar yn 1870-1871,
doe't de krante mei in rige iepenbierings oer William Magear Tweed, de lieder
fan 'e Demokratyske Partij yn 'e stêd New York, in grut korrupsjeskandaal oan it
ljocht brocht, dêr't de oerhearsking fan 'e stedspolityk troch Tweed en syn
trewanten mei beëinige waard. Nei't de New York Times oarspronklik op 'e hân
west hie fan 'e Republikeinske Partij, makke de krante yn 'e 1880-er jierren in
oergongsperioade nei in neutralere posysje troch. Hoewol't it deiblêd dêr
Republikeinsk oriïntearre lêzers mei ferlear, wist it oare lêzers oan te lûken
mei in stadichoan wûne reputaasje fan earlike en akkurate ferslachjouwing. Dat
barde fral yn 'e 1890-er jierren, doe't Adolph Ochs earst haadredakteur en
letter eigner fan 'e krante waard. Dyselde stelde yn 1897 it biedwurd fan 'e New
York Times yn: All the News That's Fit to Print, "Al it Nijs Dat it Wurdich Is
om Printe te Wurden". Dat wie in stek ûnder wetter nei konkurrearjende útjeften
lykas de New York World fan Joseph Pulitzer en de New York Journal fan William
Randolph Hearst, dy't bekend stiene om harren sensasjonalistyske trant fan
ferslachjouwing.

Fan 1910 ôf waard de New York Times fia it fleantúch ek yn Philadelphia
distribuëarre, en yn 1919 fûn de earste oerseeske distribúsje nei Londen plak.
De krúswurdpuzel ferskynde foar it earst op geregelde basis yn 'e krante yn
1942, en yn 1946 waard in moadeseksje tafoege. Fan 1944 oant 2009 hie de krante
ek in eigen radiostasjon, WQXR. De oarspronklike ynternasjonale edysje hold op
yn 1967, doe't de New York Times yn 'e mande mei de New York Herald Tribune en
de Washington Post yn Parys úteinsette mei de publikaasje fan 'e International
Herald Tribune, dy't letter de International New York Times wurde soe. Yn 1996
waard de website fan 'e New York Times oprjochte, dêr't de krante frij te lêzen
wie, oant dat fanwegen de krimpende papierrene oplaach net mear rindabel wie;
sadwaande moat men sûnt 2011 betelje om 'e onlineferzje te lêzen.

Hjoed de dei wurdt de New York Times publisearre troch de New York Times
Company, dy't yn besit is fan 'e erven fan Adolph Ochs, yn haadsaak de
Sulzberger-famylje. Njonken it haadkertier fan 'e krante yn New York, beskikt de
New York Times oer 10 nijsburo's yn 'e regio New York, 11 regionale nijsburo's
yn 'e rest fan 'e Feriene Steaten en 26 nijsburo's yn it bûtenlân.



https://fy.wikipedia.org/wiki/NASA

De National Aeronautics and Space Administration (NASA) sette útein yn 1958. It
is no in agentskip foar it United States public space program, dy't him ek
dwaande hâldt mei de stúdzje nei militêre romtefeart. It haadkertier stiet yn
Houston, Texas.

Nei't de satellyt Spoetnik yn 1957 troch de Sowjet's lansearre waard, begûnen de
Feriene Steaten ek mei romtefeart projekten, dy't yn it earstoan mislearren. Yn
1958 tekenet presidint Dwight D. Eisenhower in ferdrach, wêrtroch de NASA
ûntstean is. De earste projekten fan de NASA (yn de sechstiger jierren) wienen
in tarieding foar de minsklike romtefeart, wilens ûnstie der in race tusken de
Amerikanen en Sowjets, as part fan de Kâlde Kriich wie it in spultsje fan wa as
earst in mins op yn it hielal hat. Op 12 april 1961 wie de Sowjet Joeri Gagarin
de earste minske yn de romte. It twadde doel wie in minske op de moanne. De
súksesfolle projekten Mercury en Gemini laten ta de Apollo missy, wêrby de
Amerikaan Neil Armstrong op 21 july 1969 de earste minske op de moanne wie.



https://fy.wikipedia.org/wiki/Mobile_tillefoan

In mobile tillefoan, ek wol mobyl(tsje), gsm neamd, is in apparaat dêr't
triedleas mei tillefonearre wurde kin, mei help fan in netwurk fan antennes.
Mobile tillefoans meitsje gebrûk fan radiogolven en fan tillefoansintrales om
binnen in bepaalde regio kommunikaasje tusken brûkers mooglik te meitsjen. De
earste generaasjes makken gebrûk fan analoge modulaasje, lettere fan digitale
(GSM en UMTS). Soks kin op as iepenbier mar ek as priveenetwurk. In foarbyld fan
in privee- (ofwol sletten) netwurk is it C2000-netwurk foar de
helpferlieningstsjinsten.

De term mobile tillefoan omfettet net de saneamde triedleaze tillefoan dy't
keppele binne oan in fêste tillefoanoansluting en dy't allinnich brûkt wurde
kinne binnen in striel fan hûndert meter fan it basisstasjon.

Om radiofrekwinsjes te brûken foar mobile tillefony is yn Nederlân in fergunning
fan it Agintskip Telecom fan it Ministearje fan Ekonomyske Saken needsaaklik.
Mobile tillefoans moatte troch dat agintskip (of in fergelykbere ynstânsje yn in
oar EU-lân) goedkard wurde.

Mobile tillefoans hawwe meastentiids net foar elke letter in toets. Dêrom wurdt
by it ynfieren fan tekst (foar in sms, foar it tillefoanboek, ensfh. ) gebrûk
makke fan multy-tap of T9.

In mobile tillefoan waacht tsjintwurdich (2010) faak minder as 100 gram. Mear
avansearre tastellen wurde smartphones neamd; dy wage faak tusken de 100 en 200
gram.

De mobile tillefoans binne mei faasje ûntwikkele ta de saneamde smartphone's
dy't benammen brûkt wurde foar it ferstjoeren fan tekstberjochtsjes. Wy hawwe it
tsjintwurdich oer sosjale media. Op dy tûke tillefoans nimt ek it skreaune Frysk
yn in rap tempo ta.



https://fy.wikipedia.org/wiki/Madrid_(st%C3%AAd)

Madrid is de haadstêd en grutste stêd fan Spanje. De stêd leit yn de midden fan
it lân, op de Spaanske Heechflakte. It is de op twa nei grutste stêd fan de
Jeropeeske Uny en jildt as in offisjele wrâldstêd. Madrid is ek de haadstêd fan
de Spaanske regio mei deselde namme Madrid.

Troch de sintrale lizzing fan de stêd, de skiednis, politike en finansjele
funksjes wurdt Madrid beskôge as de wichtichste stêd fan it Ibearysk Skiereilân.
De stêd hat in ynwennertal fan 3.228.359 en mei de stêdekloft derom hinne wenje
der mear as 6 miljoen minsken. De ynwenners fan de stêd wurde yn it Spaansk
“Madrileños” neamd. Nettsjinsteande it feit dat de stêd as in wrâldstêd sjoen
wurde kin en in tige drok ferkearsnet hat, hawwe de measte wiken fan de stêd
harren oarspronklike sfear diels behâlde kind.

Wichtige nijsgjirrichheden yn Madrid binne it Palacio Real, oftewol it keninklik
Paleis, it Retiropark, it archeologysk museum, en trije ynternasjonaal ferneamde
keunstmusea: it Museo del Prado, it Museo Nacional Centro de Arte Reina Sofía en
it Museo Thyssen-Bornemisza. De hjoeddeiske boargemaster fan de stêd is Manuela
Carmena fan de politike partij Ahora Madrid.

Madrid waard foar it earst yn de skiednis neamd yn 939 doe't Ramiro II, kening
fan Leon, de Moaren harren wenplak (Marjit) ôfhandich makken. Yn 1038 folge it
foarfêst ferdriuwen fan de Moaren troch kening Alfonso VI út de krite. Filips II
makke Madrid yn 1561 haadstêd fan it Spanje en brocht syn hofhâlding oer út
Toledo. Yn de Spaanske suksesjeoarloch keas de stêd de side fan de Bourbons. Op
2 maaie 1808 kaam de befolking yn opstân tsjin de Frânske troepen ûnder Murat en
joech dêrmei it sein ta it ferset tsjin de Napolitaanske oerhearsking. De opstân
waard op 3 maaie bluodderich delslein.

Yn de tweintiger jierren fan de 20e iuw waakse it ynwennertal fan Madrid boppe
de 1 miljoen minsken. Mânske stêdsútwreiding wie noadich sadat eardere doarpen
as Carabanchel, Chamartín de la Rosa, Fuencarral en Vicálvaro oan de stêd
'fêstboud' kamen te sitten. Ek waard der in grut tal nij wiken konstruearre.
Tagelyk waard de ferkearslachieder Gran Vía iepene, dy't it ferkear yn de
binnenstêd ûntlêste moast en ek waard de metro fan Madrid oanlein. Under de
Spaanske Boargeroarloch waard de stêd swier bombardearre en besketten troch de
troepen fan Franco.

Op 11 maart 2004 waard Madrid troch in terroristyske oanslach rekke. Dy dei
ûntploften ferskillende treinbommen yn de moarnsspits. Mear as 190 minsken kamen
by dy oanslach om it libben en 1700 rekken dêrby ferwûne.

Madrid leit yn it sintrum fan it Ibearysk Skiereilân, tusken de twa autonome
regio’s: Kastylje-La Mancha en Kastylje en Leon. De stêd leit op in hichte fan
667 meter boppe seenivo, wat in grutte ynfloed op it klimaat hat. De rivier
Manzanares streamt de stêd binnen troch de bosken fan it distrikt “Casa del
Campo”, en snijt ûnder oare troch de stêdsdistrikten Latina, Carabanchel en it
sintrum fan Madrid.

De regio Madrid hat in mediterraansk klimaat mei kontinintale ynfloeden, mei
waarme simmers en betreklik kâlde winters. Dêr moat by sein wurde dat Madrid
klimatologysk bot ôfwykt fan it Spaanske Middellânske Seegebiet, bygelyks mei
Barselona of Falensia. It klimaat hat mear wei fan dat fan de stêden Sevilla of
Kordoba, de winters binne foar Spaanske begripen kâld, mei minimum temperatueren
ûnder it friespunt en út en troch snie, en de simmers binne ekstreem hiet. De
hiele moannen july en augustus daalt de temperatuer sawat net ûnder de 30 graden
en stiget geregeld ta 40 graden Celsius. Troch de hege lizzing fan de stêd,
sawat 700 meter boppe seenivo, en it skrokke klimaat, daalt de temperatuer
nachts meastentiids wol, yn tsjinstelling mei it Middellânske Seegebiet. It
delslachsifer is leech, dochs falt der wolle alle seizoenen rein.

Yn de omkriten fan Madrid binne in oantal lytsere stêden te finen dy't de muoite
fan in besite wurdich binne, lykas: Ávila, Alcalá de Henares, Toledo, Aranjuez
en Segovia.

Madrid hat twa grutte fuotbalklubs: Real Madrid en Atlético Madrid. Beide
ferienigingen hawwe in eigen stadion, te witten Santiago Bernabéu en Vicente
Calderón. Yn 1982 waard it WK Fuotbal yn Madrid holden. De stêd hat ek twa
bekende basketbalteams, in motorsirkwy en in Formule 1 sirkwy. Tichtby Madrid
kin yn de winter ek skyd wurde, yn de bergen fan de “Sierra de Guadarrama”,
dêr't de bekende ski-oarden Valdesqui en Navacerrada lizze. Yn 2005 waard yn
Madrid ek it Wrâldkampioenskip hurdfytsen organisearre.



https://fy.wikipedia.org/wiki/Kalifornje

Kalifornje of Kalifornië (Ingelsk: California; útspr.: [kælə'fɔ:ɹɲə], likernôch
"kellefôrnje"), offisjeel de Steat Kalifornje (Ingelsk: State of California), is
ien fan 'e fyftich steaten dy't mei-inoar de Feriene Steaten fan Amearika
foarmje. Kalifornje, byneamd de Golden State (fanwegen de Kalifornyske
Goudkoarts fan 1849), leit yn it westen fan it lân, oan 'e kust fan 'e Stille
Oseaan. De haadstêd is Sacramento, mar de grutste stêd is Los Angeles. Oare
grutte stêden binne San Diego, San Jose en San Fransisko. Neffens in skatting út
2014 hie de steat doe 38,8 miljoen ynwenners, wêrmei't it kwa befolkingsgrutte
de grutste steat fan 'e Feriene Steaten is. Oangeande oerflak is Kalifornje mei
423.970 km² de trêde steat, nei Alaska en Teksas. Kalifornje stiet bekend om syn
mylde klimaat en om 'e filmyndustry fan Hollywood.

De namme 'Kalifornje' waard oarspronklik brûkt om in folle grutter gebiet oan te
tsjutten, dat net inkeld de Amerikaanske steat Kalifornje omfieme, mar ek de
Meksikaanske steaten Nederkalifornje en Súd-Nederkalifornje (dy't it Kalifornysk
Skiereilân beslane) en de Amerikaanske steaten Nevada en Utah en dielen fan
Arizona, Nij-Meksiko, Teksas, Kolorado en Wyoming. Men is fan betinken dat de
namme ôflaat is fan in fiktyf paradys dat bewenne wêze soe troch swarte
amazônes, en dat regearre waard troch in keninginne Calafia. It ferhaal fan dy
Calafia (de oarsprong fan 'e namme 'California') is optekene yn De Aventoeren
fan Esplandián, in Spaansktalich wurk út 1510 fan 'e hân fan 'e skriuwer Garci
Rodríguez de Montalvo. De offisjele ôfkoarting fan Kalifornje is CA, mar ek
'Cal.', 'Calif.' en 'US-CA' wurde wol brûkt.

Kalifornje hat in oerflak fan 423.970 km², wêrfan't 4,7% út wetter bestiet.
Dêrmei is Kalifornje de op twa nei grutste Amerikaanske steat, nei Alaska en
Teksas. It leit yn 'e Pasifyske Tiidsône (UTC –8, simmertiid –7). De steat
grinzget yn it suden oan Meksiko, yn it súdeasten oan 'e Amerikaanske steat
Arizona, yn it easten en noardeasten oan 'e steat Nevada en yn it noarden oan 'e
steat Oregon. Yn it westen wurdt Kalifornje begrinzge troch de Stille Oseaan.
Foar de súdwestkust lizze de Kanaaleilannen fan Kalifornje, mei as wichtichste
en bekendste it eilân Santa Catalina. Likernôch 50 km út 'e kust fan San
Fransisko lizze fierders noch de ûnbewenne Faralloneilannen. Der binne yn
Kalifornje mear as hûndert Yndianereservaten, dy't lykwols allegear mar in lyts
oerflak beslane.

Kalifornje bestiet út ferskate, sterk útinoar rinnende lânskippen. Yn 'e midden
fan 'e steat leit de fruchtbere Sintrale Delling, dy't oarspronklik oerdutsen
wie mei prêrje, mar no in lânboukrite is. Oan 'e eastkant wurdt dat gebiet
omsletten troch de Sierra Nevada-bergen oan 'e grins mei Nevada, wylst oan 'e
westkant it Pasifysk Kustberchtme opriist. Oan 'e noardkant wurdt de Sintrale
Delling begrinzge troch de Cascades-bergen, dy't it noarden fan Kalifornje
grutdiels behearskje, wylst yn it suden it Tehachapi-berchtme de ôffreding fan
'e delling is. De Sintrale Delling sels bestiet út twa dielen, de noardlike
Sacramento-delling, it streamgebiet fan 'e rivier de Sacramento, en de súdlike
San Joaquin-delling, it streamgebiet fan 'e rivier de San Joaquin. Troch se út
te baggerjen binne dy beide rivieren djippernôch dat ferskate stêden yn it
binnenlân as seehaven fungearje kinne.

De Sierra Nevada (Spaansk foar "sniebekape bergen") is it heechste berchtme fan
'e steat, dêr't sadwaande it heechste punt fan Kalifornje (en it op ien nei
heechste punt fan Noard-Amearika), de Mount Whitney, op 4.421 m boppe seenivo,
diel fan útmakket. Teffens leit yn dat berchtme de skildereftige
Yosemite-delling, de nasjonale parken Yosemite, Kings Canyon en Sequoia (mei de
reuze-sekwoia-beammen, wrâlds grutste libbene organismen) en de Tahoe-mar, de
djipste mar fan Kalifornje. Likernôch 45% fan Kalifornje wurdt noch oerdutsen
troch ûnoantaaste wâldlân, wat in heger persintaazje is as yn lykfol hokker
Amerikaanske steat útsein Alaska. De measte wâlden binne te finen yn noardlik
Kalifornje.

It suden fan 'e steat wurdt fierhinne dominearre troch woastyngebieten, yn it
bysûnder de Mojavewoastyn yn it middensuden. Noardeastlik dêrfan leit Death
Valley, mei dêryn it Badwater Basin, dat mei 85 m ûnder seenivo it leechste (en
hjitste) punt fan 'e steat en fan hiel Noard-Amearika is. It súdlike binnenlân
fan Kalifornje stiet bekend ûnder de namme fan Inland Empire, it "Binnenlânske
Ryk". De súdeastlike grins mei Arizona wurdt foarme troch de rivier de Kolorado,
dêr't Kalifornje likernôch de helte fan syn drinkwetter út hellet. De steat
makket diel út fan 'e saneamde Ring fan Fjoer, in bân fan fulkanysk en
tektoanysk aktive gebieten dy't hielendal om 'e Stille Oseaan hinne rint.
Sadwaande is Kalifornje kwetsber foar ierdbevings (en de dêrtroch feroarsake
tsûnamys), fral yn 'e kontrei fan San Fransisko, dat boppe-op 'e San Andréasbrek
leit.

Kalifornje waard fanôf teminsten 10.000 jier lyn kolonisearre troch ferskate
Yndiaanske fêstigingsweagen efterinoar, mei as gefolch ien fan 'e kultureel en
linguïstysk meast ferskate gebieten fan Noard-Amearika. Skattings oangeande it
ynwennertal fan Kalifornje foarôfgeande oan 'e komst fan 'e blanken rinne
útinoar fan 100.000 oant 300.000 minsken.

De earste Jeropeänen dy't it gebiet oandiene, wiene de leden fan 'e Spaanske
ekspedysje fan Juan Rodríguez Cabrillo, yn 1542. Ut dy tiid stamme de Spaanske
oanspraak op it hiele gebiet, as ûnderdiel fan harren koloanje Nij-Spanje (it
lettere Meksiko). Yn 1579 besocht de Ingelske seefarder Francis Drake de kust
fan noardlik Kalifornje, en yn 1602 waard de kustline fan it hiele gebiet foar
it earst yn kaart brocht troch Sebastián Vizcaíno.

Nei't it suden fan it gebiet yn 1769-1770 yngeander ferkend wie troch de
ekspedysje fan Gaspar de Portolà, begûnen Spaanske misjonarissen dêr mei it
opsetten fan 'e 21 Kalifornyske Missyposten. Yn dyselde snuorje kaam der mei de
boud fan ferskate presidios (forten) foar it earst in Spaanske militêre
oanwêzichheid yn it gebiet. Underwilens waard de kust fan noardlik Kalifornje
ferkend troch Russyske ûntdekkingsreizgers, dy't dêr yn 'e iere njoggentjinde
iuw oan 'e Baai fan San Fransisko in eigen fêsting bouden.

Yn 1821 wûn Meksiko syn ûnôfhinklikheid fan Spanje, en kaam Kalifornje by it
nije lân te hearren, al bleau it ûnder de namme Opperkalifornje in ôfhandige
úthoeke dêr't troch it regear yn Meksiko-Stêd net folle nei omsjoen waard. Yn
súdlik Kalifornje waarden yn 'e Meksikaanske tiid grutte feepleatsen of ranchos
oanlein, dy't it eigendom wiene fan Kalifornyske Meksikanen fan Spaansk komôf,
de saneamde Californios. Yn Noard-Kalifornje arrivearren yn 'e 1820-er jierren
fia it Oregon Trail en it California Trail de earste Ingelsktalige jagers en
kolonisten út it Easten fan 'e Feriene Steaten wei.

Tusken 1831 en 1836 fûn der yn Kalifornje in rige opstannen plak fan Californios
en Amerikaanske kolonisten tsjin it Meksikaanske bewâld, dy't kulminearre yn 'e
Kalifornyske Opstân fan 1836, ûnder lieding fan Juan Bautista Alvarado. It
Meksikaanske regear loste de swierrichheden op troch Alvarado gûverneur fan
Kalifornje te meitsjen. Ien fan 'e grutste feeboeren fan Kalifornje wie yn
dyselde snuorje John Marsh. Doe't dy te lijen krige fan lândieverij fan lju dy't
har gewoan parten fan syn lânerijen ta-eigenen, en de Meksikaanske rjochterlike
macht him net helpe koe of woe, besleat er dat Kalifornje by de Feriene Steaten
komme moast te hearren.

Marsh sette útein mei in briefkerijkampanje oan kunde en kranten yn it Easten
fan 'e Feriene Steaten, wêrby't er it klimaat, de fruchtberens en oare
skaaimerken fan Kalifornje oanpriizge, mei as gefolch dat der in lytse
migraasjeweach fan Amerikaanske kolonisten op gong kaam. Yn 1846 kamen de
Amerikaanske kolonisten yn opstân tsjin it Meksikaanske bewâld by wat de
Beareflaggerebûlje neamd wurdt (de brune bear pronket noch altyd op 'e
Kalifornyske flagge). De Meksikanen waarden foar in part ferdreaun, en de
kolonisten rôpen de Republyk Kalifornje út, mei as presidint William B. Ide. Dy
steat wie lykwols mar in koart libben beskern, mei't ûnderwilens de
Meksikaansk-Amerikaanske Oarloch útbrutsen wie.

De Amerikaanske Marine besette de kust fan 'e Baai fan Monterey en sette dêrwei
it binnenlân yn. Wat der noch oer wie fan 'e Meksikanen yn noardlik Kalifornje
kapitulearre doe binnen in moanne. Yn it suden fochten de Meksikanen in rige
definsive fjildslaggen tsjin it Amerikaanske Leger út, oant yn jannewaris 1847
it Ferdrach fan Cahuenga sletten waard tusken it Amerikaanske regear en de
Californios (wêrby't dy it Amerikaansk steatsboargerskip betongen). Behalven
Kalifornje feroveren de Amerikanen yn 'e oarloch it hiele Súdwesten, en by it
Ferdrach fan Guadelupe Hidalgo, yn 1848, moast Meksiko formeel ôfstân dwaan fan
in ûnbidich grut gebiet, dêr't neitiid de Amerikaanske steaten Kalifornje,
Arizona, Nij-Meksiko, Utah, Nevada en Kolorado út foarme waarden.

Yn 1846, twa jier foar't it yn Amerikaanske hannen foel, wennen der yn
Kalifornje likernôch 10.000 (meast Spaansktalige) blanken. In pear hûndert
útlanners, wêrûnder guon Amerikanen (mar relatyf sjoen ek in protte Russen)
libben benammen yn 'e noardlike úthoeken, lykas oan 'e natuerlike haven fan San
Fransisko, dat doedestiden 500 ynwenners hie. Koart nei ôfrin fan 'e
Meksikaansk-Amerikaanske Oarloch waard der goud ûntdutsen yn it gebiet, wat late
ta de Kalifornyske Goudkoarts fan 1849. Tûzenen saneamde forty-niners sylden om
Kaap Hoarn hinne, of teagen troch de fan sykten optillende jungles fan Panama,
of kamen gewoan geandefoets út it Easten wei opsetten mei de dream om har fortún
te meitsjen mei goudsykjen. Yn 1852 hie Kalifornje mear as 200.000 blanke
ynwenners. Hoewol't de libbensomstannichheden yn 'e goudfjilden alderprimityfst
wiene, hiene de goudsikers yn Kalifornje teminsten te krijen mei in geunstich
klimaat, eat dat se foar hiene op 'e lettere Goudkoarts fan Klondike, yn Alaska.

De goudkoarts feroare de Kalifornyske ekonomy radikaal, benammentlik mei't net
inkeld goudsikers dertroch oanlutsen waarden, mar ek (nei alle gedachten
ferstanniger) lju, dy't net fan it goud, mar fan 'e goudsikers libje woene,
lykas keaplju, kleanmakkers, skuonmakkers, smidden, bakkers, slachters,
sjippesieders, dokters, abbekaten, kroechútbaters, gokkers en prostituees. De
Kalifornyske Goudkoarts duorre fan 1848 oant 1854, en yn dy tiid fûnen sa'n
250.000 goudsikers mei-inoar mear as $200 miljoen oan goud. De measten, lykwols,
fûnen nea wat, of mar sa'n bytsje dat it harren kosten net iens diek, en einigen
teloarsteld, út 'e liken en alhiel ferearmoede.

Op 9 septimber 1950 waard Kalifornje as in folweardige steat ta de Amerikaanske
Uny talitten. Dat waard beävensearre as ûnderdiel fan it Kompromis fan 1850,
wêrby't de slavehâldende Amerikaanske steaten útwreiding nei de kust fan 'e
Stille Oseaan ûntsein waard. Hoewol't Kalifornje dus yn namme gjin slavernij
hie, waard de lânseigen Yndiaanske befolking troch de blanke kolonisten op
ûnmeilydsume wize fan har eigen lân ferdreaun, wylst "omstippende Yndianen" en
Yndiaanske weesbern oant 1853 gewoan ta slaaf makke wurde mochten. Der fûnen yn
'e twadde helte fan 'e njoggentjinde iuw in stikmannich slachtparijen yn
Kalifornje plak, wêrby't ferskate Yndianestammen folslein útrûge waarden, wylst
oaren desimearre rekken. Hûnderten Yndianen waarden kâldwei fermoarde, sterker
noch, tusken 1850 en 1860 betelle it regear fan Kalifornje $1,5 miljoen út
(wêrfan't $250.000 fergoede waard troch it federale regear) oan milysjes dy't yn
teory ta doel hiene om 'e blanke boargerbefolking te beskermjen tsjin oanfallen
fan Yndianen, mar dy't yn 'e praktyk bedoeld wiene om safolle mooglik Yndianen
út 'e wei te romjen. Nei 1860 waarden de ûnderskate Kalifornyske stammen fêstset
yn lytse en ornaris isolearre reservaten, dêr't se net genôch natuerlike
helpboarnen hiene en likemin genôch stipe fan 'e oerheid krigen om oerlibje te
kinnen. Ferskate histoarisy hawwe yn resinte jierren fêststeld dat dit allegear
mei-inoar delkaam op genoside.

Fan 1850 oant 1851 wie San Jose de haadstêd fan Kalifornje, as ferfanging foar
Monterey, dat de haadstêd yn 'e Spaanske en Meksikaanske perioaden west hie.
Neitiid wie Vallejo fan 1852 oant 1853 de haadstêd, en doe Benicia fan 1853 oant
1854. Sûnt 1854 hat de haadstêd altyd Sacramento west, al moast it regear yn
1861 fanwegen wettersneed koarte tiid nei San Fransisko útwike. Under de
Amerikaanske Boargeroarloch (1861-1865) stie Kalifornje oan 'e kant fan it
Noarden, mar oan 'e westkust murk men net in protte fan 'e oarloch, en it neiste
(marzjinale) oarlochstoaniel wie yn Nij-Meksiko.

Yn 't earstoan wie it dreech en gefaarlik om út it Easten nei Kalifornje te
reizgjen of oarsom, mar nei't yn 1869 it Earste Transkontinintale Spoar reekaam,
waard dat folle makliker. Dêrtroch begûn it ynwennertal fan 'e nije steat flink
te groeien. Yn 1850 hie Kalifornje krapoan 93.000 ynwenners; yn 1860 380.000; yn
1880 865.000; en yn 1900 1.485.000. De nije ynwenners ûntdieken dat it lân yn
Kalifornje tige gaadlik wie foar túnbou, salang't it yn 'e drûge simmermoannen
mar adekwaat yrrigearre waard. Behalven fruit (benammen sitrusfruchten en
druven) waard yn Kalifornje ek in protte weet en oar nôt, grienten, katoen en
nuten ferboud. De druveteelt yn 'e Napa-delling feroare yn 'e 1960-er jierren
fan konsumpsjetylt yn wyntylt, wat in grut súkses waard, benammen troch de
ynspannings fan de bruorren Gallo.

Yn 'e earste helte fan 'e tweintichste iuw gie de migraasje nei Kalifornje noch
hurder om't doe ferskate transkontinintale autodiken oanlein waarden, lykas de
Lincoln Highway en de ferneamde Route 66. Tusken 1900 en 1970 woeks de befolking
fan 'e steat oan fan oardel miljoen oant 20 miljoen minsken. De Ierdbeving fan
San Fransisko, fan 18 april 1906, koste tûzenen minsken it libben, mar koe de
migraasjestream net ôfskrikke. Yn 'e tritiger jierren berikte de migraasje in
piik doe't boeren út 'e drûge midden fan it lân massaal nei it westen teagen.
Nei 1945 folge in nij hichtepunt doe't militêren dy't yn 'e Twadde Wrâldoarloch
yn Kalifornje stasjonearre west hiene, har yn grutte oantallen yn 'e steat nei
wenjen setten. Om alle nije ynwenners drage te kinnen, waarden grutte
ynfrastrukturele projekten foltôge, wêrûnder it Akwadukt fan Los Angeles, de
Oroville- en Shasta-keardammen en de Golden Gate Brêge.

Underwilens wiene oan it begjin fan 'e iuw yn súdlik Kalifornje, mei syn (doe
noch) goedkeape lân en syn mylde klimaat, de earste filmmakkers delstrutsen. Hja
kloften gear te Hollywood, dat him yn 'e 1920-er jierren ûntjoech ta it
wrâldwide sintrum fan 'e filmyndustry. Under de Twadde Wrâldoarloch waard fan
alle munysje en oarlochsmaterieel foar de Amerikaanske Striidkrêften 8,7% yn
Kalifornje makke, wêrmei't de steat op dat de grutste produsint wie nei New York
en Michigan. Nei de Twadde Wrâldoarloch groeide de Kalifornyske ekonomy danich
troch de definsje- en de romtefeartyndustry ûnder de Kâlde Oarloch. Under
ynfloed fan 'e Universiteit fan Stanford ûntwikkle him yn 'e twadde helte fan 'e
tweintichste iuw boppedat in sintrum fan kompjûtertechnology yn in gebiet by San
Jose dat bekend kommen is te stean as Silicon Valley.

Kalifornje bestiet bestjoerlik út 58 countys. De steatshaadstêd, Sacramento,
leit yn Sacramento County, yn 'e Sintrale Delling. Krekt as alle Amerikaanske
steaten wurdt Kalifornje bestjoerd troch in steatsregear mei oan it haad de
gûverneur. De wetjaande macht is yn 'e hannen fan it Steatskongres fan
Kalifornje, dat bestiet út 'e Steatssenaat mei 40 leden en de Steatsassimblee
mei 80 leden. Yn 'e Amerikaanske Senaat wurdt Kalifornje, lykas alle
Amerikaanske steaten, fertsjintwurdige troch 2 senators. Yn it Amerikaanske Hûs
fan Offurdigen hat Kalifornje fanwegen syn grutte befolking 55 sitten, wat it
grutste oantal fan alle Amerikaanske steaten is.

It politike lânskip fan Kalifornje wurdt behearske troch de beide grutte
Amerikaanske politike partijen, de Demokratyske Partij en de Republikeinske
Partij. Lykwols is it hiele politike spektrum yn Kalifornje in stik linkser
(Amerikanen neame dat "liberaler", mar dat betsjut eins hiel wat oars) as yn 'e
measte oare Amerikaanske steaten. Sa kin it wêze dat Republikeinen út Kalifornje
soms progressiver binne as Demokraten út bgl. Teksas of Nebraska. Hoewol't de
Kalifornyske befolking yn 'e regel (en by presidintsferkiezings altyd en yn
grutte mearderheid) op Demokratyske kandidaten stimd, kinne de Republikeinen yn
'e Kalifornyske steatspolityk beslist net fuortsifere wurde. Sa wie de filmstjer
en Republikein Arnold Schwarzenegger fan 2003 oant 2011 noch twa terminen
gûverneur fan Kalifornje.

De ekonomy fan Kalifornje is sa grut dat er ferlike wurde kin mei dy fan lannen
as Ruslân, Itaalje en Kanada. Yn 2013 bedroech it bruto steatsprodukt fan
Kalifornje $2,2 biljoen (oftewol $2.203.000.000.000). Yn 2010 wennen der mear as
663.000 miljonêrs yn Kalifornje, benammen yn rikeljusoarden as Beverly Hills,
Malibu en de Los Anzjelynske wyk Bel Air. Oan 'e oare kant libbe datselde jiers
yn Kalifornje 23,5% fan 'e befolking ûnder de earmoedegrins, wat it heechste
persintaazje fan alle Amerikaanske steaten is.

De fiif grutste dielen fan 'e Kalifornyske steatsekonomy hearre allegear ta de
tsjinstesektor: hannel en ferfier; de oerheid; saaklike tsjinstferliening;
ûnderwiis en sûnenssoarch; en it toerisme. Dêrnjonken is, fral regionaal,
fansels ek de film- en tillefyzjeyndustry yn Hollywood tige wichtich. Hoewol't
ek de lânbou fan belang is, kin dy by lange nei net op tsjin 'e tsjinstesektor.
Yn 'e lânbou wurdt yn Kalifornje in protte gebrûk makke fan yllegale (en dus
goedkeap arbeidzjende) Meksikanen. Al tsientallen jierren komme dy as
seizoenswurkers nei Kalifornje ta. De wichtichste lânbouprodukten fan Kalifornje
binne: suvel, nuten en fruit. Fierders is de yndustry, en dan fral de lichte
yndustry (bgl. kompjûtertechnology) ek noch altyd fan grut belang foar de steat.
Mei bedriuwen as Google, Hewlett Packerd en Xerox is de Kalifornyske
ICT-yndustry yn Silicon Valley liedend yn 'e wrâld. Sûnt 1984 hat it Japanske
automerk Toyota yn 'e steat ek autofabriken yn gearwurking mei General Motors.

Toeristyske attraksjes hat Kalifornje by 't folop. As earste moat fansels de
filmyndustry fan Hollywood neamd wurde, mei û.m. Hollywood Boulevard en de
Universal Studios. Fierder is der yn Anaheim it wrâldferneamde ferdivedaasjepark
Disneyland, en hat San Fransisko û.m. de Golden Gate Brêge en it eardere
tichthûs Alcatraz. Yn San Diego stiet it ferneamde dolfinarium SeaWorld. Fierder
binne der de strannen fan Venice Beach, Santa Monica en Malibu, om mar in pear
te neamen. En yn it binnenlân kin der skyd wurde yn 'e Sierra Nevada of swommen
yn 'e Tahoe-mar, of kinne nasjonale parken besocht wurde lykas it skildereftige
Yosemite of Sequoia mei syn reuzebeammen.

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Kalifornje yn 2014
38.803.000 ynwenners, wat in groei fan 4,2% is yn ferhâlding ta de stân fan
saken yn 2010. Dêrmei hie Kalifornje de grutste befolking fan alle Amerikaanske
steaten. De befolkingstichtens wie yn 2014 95,0 minsken de km². De grutste stêd
fan 'e steat is Los Angeles, mei 3,9 miljoen ynwenners yn 2011. Oare gruttere
stêden binne: San Diego (1,2 miljoen), San Jose (1 miljoen), San Fransisko
(853.000), Fresno (516.000) en de haadstêd Sacramento (485.000). Fan 'e
befolking fan Kalifornje bestie yn 2011 nei skatting 7,3% út yllegalen, benammen
út Meksiko, mar ek út lannen yn Midden-Amearika, lykas El Salvador, Hondoeras,
Gûatemala en Nikaragua.

Neffens gegevens fan 'e Amerikaanske folkstelling fan 2010 wie de etnyske opbou
fan 'e Kalifornje befolking doe sa: 57,6% blanken; 21,9% Latino's; 13,0%
Aziaten; 6,2% swarten; 1,0% Yndianen en 0,4% Polyneziërs, Melaneziërs en
Mikroneziërs. Dêrûnder binne ek 8,2% dy't fan mingd etnysk komôf binne. Men giet
derfan út dat de Latino's tsjin 2060 50% fan 'e Kalifornyske befolking útmeitsje
sille.

Yn absolute oantallen sjoen hat Kalifornje mei sa'n 22,2 miljoen de grutste
blanke populaasje fan 'e hiele Feriene Steaten. Blanke Kaliforniërs binne
fierhinne fan Noardwest-, Midden- en Noardjeropeeske orizjine, mei as grutste
oarsprongsgroepen Dútsers (8,5% fan 'e totale Kalifornyske befolking), Ieren
(6,7%), Ingelsen (6,0%), Italjanen (3,9%), Angelsaksyske Amerikanen (2,9%),
Frânsen (1,9%), Skotten (1,3%), Poalen (1,3%), Sweden (1,1%), Noaren (1,0%),
Nederlanners (1,0%) en Portegezen (0,9%). Arabieren meitsje 0,7% fan 'e
befolking út, en Iraniërs 0,6%.

Fan 'e Aziaten waarden de grutste groepen opmakke troch de Filipino's (3,8% fan
'e totale Kalifornyske befolking), Sinezen (3,8%, ynkl. Taiwanezen), Fjetnamezen
(1,7%), Yndiërs (1,5%), Koreänen (1,3%), Japanners (1,1%) en Kmer (0,3%). Fan 'e
Polyneziërs, Melaneziërs en Mikroneziërs wiene de grutste groepen de etnyske
Hawaïanen (75.000), de Samoänen (61.000; sawol út Samoä as út Amerikaansk Samoä)
en de Tsjamorro (44.000), de lânseigen befolking fan Gûam en de Noardlike
Marianen.

Fan 'e Yndianen waarden de grutste groepen foarme troch de Sjeroky (rom 92.000),
lânseigen etnisiteiten út Meksiko (66.000), de Apachen (25.000), de Tsjoktou
(23.000) en de Navaho (17.000). Net ien fan dy groepen is lânseigen yn
Kalifornje. Lykwols omfiemet Kalifornje mar leafst 106 federaal erkende
Yndianestammen (foar in opsomming, sjoch hjirre), dy't foar it meastepart
allegear har eigen reservaten hawwe.

Kalifornje hat gjin formeel belied oangeande de erkenning fan Yndianestammen op
steatsnivo. Foar guon stammen hat it Steatskongres fan Kalifornje resolúsjes
oannommen dy't it Amerikaanske regear oproppe om dy stammen federale erkenning
te skinken. Hoewol't soks op himsels gjin erkenning troch de steat Kalifornje
ynhâldt, noch oan sokke stammen lykfol hokker rjochten jout, eigenje se har
likegoed gauris de oantsjutting state recognized ("erkend troch de steat") ta.

De offisjele taal fan Kalifornje is it Ingelsk, dat neffens in skatting fan 'e
Modern Language Association of America út 2010 doe foar likernôch 57% fan 'e
befolking de memmetaal wie. Neffens in enkête út 2007 koe doe 73% fan 'e minsken
mei in memmetaal dy't in oare taal as it Ingelsk wie, dochs goed Ingelsk prate,
wylst 9,8% it Ingelsk hielendal net machtich wie. As gefolch fan it oanwaaksende
befolkingsferskaat yn Kalifornje begûnen taalkundigen oan 'e ein fan 'e
tweintichste iuw in klankferskowing op te merken dy't útslutend yn it Ingelsk
foarkaam sa't dat yn Kalifornje sprutsen waard. Dizze taalfariant (de ferskillen
mei de Amerikaansk-Ingelske standerttaal binne noch te lyts om it in dialekt te
neamen) stiet bekend as Kalifornysk-Ingelsk, en karakterisearret him troch
ferskate eigen fonologyske prosessen.

Yn totaal binne der yn Kalifornje 15 talen njonken it Ingelsk (dus yn totaal 16
talen) dy't troch mear as 100.000 minsken as memmetaal sprutsen wurde. Fierwei
de wichtichste net-Ingelske taal is it Spaansk, dat de memmetaal is fan 28,5%
fan 'e befolking (rom 11 miljoen minsken). Dêrnei folgen:

Fan 'e mear as 70 lânseigen Yndiaanske talen fan Kalifornje binne in soad al
útstoarn, en alle noch sprutsen lânseigen Yndiaanske talen yn 'e steat wurde
sterk yn har fuortbestean bedrige.

Op it mêd fan godstsjinst bestie neffens gegevens út 2014 doe 51% fan 'e
befolking fan Kalifornje út kristenen, wêrûnder 33% protestanten en 28% roomsen.
Yn absolute sifers wiene der yn 2010 10,2 miljoen roomsen. De grutste
protestantske denominaasjes wiene datselde jiers de Tsjerke fan Jezus Kristus
fan de Hilligen fan de Lêste Dagen (de mormoanen) mei 764.000 leden en de
Súdlike Baptistekonvinsje mei 490.000 leden. Ateïsten en agnosten foarmen yn
2014 27% fan 'e befolking. Oare godstsjinsten wiene, yn folchoarder fan grutte:
it joadendom (2%), it boedisme (2%), it hindoeïsme (2%) en de islaam (1%). De
oanhingers fan alle oare religyen foarmen mei-inoar 5% fan 'e befolking.

Kalifornje hat foar it meastepart in Mediterraan klimaat, mei oangenaam waarme
simmers en tige mylde winters. Troch de grutte fan 'e steat komme der lykwols ek
oare klimaatsônes foar, fan in heechberchtmeklimaat yn 'e Sierra Nevada, oant in
subtropysk klimaat yn it uterste suden fan Kalifornje. Wat fierder oft men fan
'e kust (mei de matigjende ynfloed fan 'e Stille Oseaan) ôf komt, wat kâlder oft
de winters binne en wat waarmer oft de simmers wurde. Yn noardlik Kalifornje
falt in stik mear rein as yn it suden, mar snie falt eins inkeld yn 'e bergen.
Dy bergen skeppe trouwens ek in reinskaad, dat fierder nei it easten ta, fral yn
súdlik Kalifornje, foar in woastynklimaat soarget. Rekôrtemperatueren yn 'e
steat wiene 56,7 °C, op 10 july 1913 yn Death Valley (mei-iens ek de heechste
temperatuer fan 'e wrâld), en –43 °C yn 1937 te Boca.



https://fy.wikipedia.org/wiki/Houston

Houston (útspr.: /ˈhju:stən/) is de grutste stêd yn 'e Amerikaanske steat Teksas
en de op trije nei grutste stêd fan 'e hiele Feriene Steaten, nei New York, Los
Angeles en Chicago. Neffens in offisjele skatting út 2012 hie Houston doe rom
2,1 miljoen ynwenners, wylst de stêdekloft mei Houston as sintrum mei-inoar op
in befolking fan krapoan 6,2 miljoen minsken útkaam. De stêd, dy't it haadplak
fan Harris County is, en ek dielen fan Fort Bend County en Montgomery County
beslacht, leit in eintsje fan 'e kust ôf, mar wurdt mei de Golf fan Meksiko
ferbûn troch it 80 km lange Houston Ship Channel. Houston is it sintrum fan 'e
Teksaanske oaljeyndustry, mar is ek bekend om't it Mission Control Center fan 'e
Amerikaanske romtefeartorganisaasje NASA der fêstige is.

Yn it neijier fan 1836 waard Houston stifte troch twa makelders út New York, de
bruorren Augustus Chapman Allen en John Kirby Allen, dy't it nije plak
ferneamden nei de doetiidske Teksaanske presidint Sam Houston, deselde dy't yn
augustus fan dat jier de Meksikanen ferslein hie yn 'e Slach oan de San Jacinto,
wêrmei't er de Teksaanske Unôfhinklikensoarloch wûn hie. In jier letter, yn
1837, krige Houston de status fan stêd.

Tsjin 1860 hie Houston him ûntjûn ta in hannelssintrum en spoarknooppunt foar de
útfier fan katoen. Under de Amerikaanske Boargeroarloch wie de stêd it
haadkertier fan ien fan 'e westlikste legers fan 'e Súdliken, ûnder generaal
John B. Magruder, dy't syn troepen der reemakke foar de Slach om Galveston. Nei
ôfrin fan 'e Boargeroarloch waard der besocht om 'e bayou's dy't Houston mei de
see ferbûnen, út te baggerjen, mar pas yn 1902 waard yn opdracht fan presidint
Theodore Roosevelt foar ien miljoen dollar it Houston Ship Channel, in kanaal
foar seeskippen, nei de stêd ta oanlein. Dat wie nei't yn 1900 de
konkurrearjende haven fan Galveston troch in orkaan ferwuostge wie, en nei't der
yn 1901 oalje yn 'e omkriten fan Housten fûn wie.

Houston ûntjoech him dêrnei ta it sintrum fan 'e Teksaanske oaljeyndustry. Tsjin
1910 wie de befolking suver ferdûbele ta krapoan 79.000 minsken. Yn 1914 iepene
presidint Woodrow Wilson de nije haven fan Houston, dêr't sân jier oan wurke
wie, en dy't bedoeld wie om 'e oaljeyndustry better syn gerak te jaan. Tsjin
1930 wie Houston de grutste stêd fan Teksas wurden, mei rom 290.000 ynwenners,
wêrfan't hast in fearn bestie út Afro-Amerikanen. Yn 1948 anneksearre de stêd
ferskate omlizzende kriten om fierder útwreidzje te kinnen.

Nei't der yn 'e fyftiger jierren betelbere air conditioning beskikber kaam, wie
dat foar in protte bedriuwen in triuwke yn 'e rêch om har yn Houston te
fêstigjen, wat foar nije ekonomyske groei soarge. Yn 1961 iepene de NASA syn
Mission Control Center yn 'e stêd, en dat makke dat in protte
taleveringsbedriuwen fan romtefearttechnology har ek yn Houston fêstigen. Yn 'e
twadde helte fan 'e jierren santich fûn der in ynfluks fan migranten plak út 'e
saneamde Roastgurdle, de âlde stielyndustrystêden fan it noarden, dêr't troch
meganisearring en automatisearring fan fabrikaazje, en troch konkurrinsje fan
benammen Japanske bedriuwen grutte wurkleazens ûntstien wie.

Yn 'e jierren tachtich rekke it mei de Houstonske ekonomy yn it neigean doe't de
oaljeprizen sterk omleech giene, wylst it nei de ramp mei de space shuttle
Challenger, yn 1986 (wêrby't dy koart nei it opstigen útinoar spatte), ek minder
gie mei de romtefeartsektor. Sûnt de iere jierren njoggentich die it
stedsbestjoer der sadwaande alles oan om 'e ôfhinklikheid fan 'e pleatslike
ekonomy fan dy beide sektoaren te ferminderjen. Yn 1997 waard Lee P. Brown as
earste Afro-Amerikaan ta boargemaster fan 'e stêd keazen.

Yn juny 2001 waarden de slimste oerstreamings yn 'e skiednis fan Houston
feroarsake troch de tropyske stoarm Allison, dy't wol 1.000 mm rein oer de stêd
útstoarte. De skea rûn yn 'e miljarden en der wiene 20 deaden te betreurjen. Yn
augustus 2005 waarden mear as 150.000 minsken út New Orleans, dy't evakuëarre
wiene út it paad fan 'e orkaan Katrina, opfongen yn Houston, benammen yn it
oerdutsen sportstadium de Astrodome. Ien moanne letter, doe't de orkaan Rita
neieroan kaam, moasten út Houston sels (en omlizzende kriten) 2½ miljoen minsken
evakuëarre wurde (wat de grutste evakuaasje wie út 'e Amerikaanske skiednis),
mar aldergeloks rjochte Rita net in protte skea oan.

Houston is de thúsbasis fan it honkbaltiim de Houston Astros (sûnt 1962), it
basketbaltiim de Houston Rockets (sûnt 1971), it Amerikaansk fuotbaltiim de
Houston Texans (sûnt 2002), it fuotbaltiim de Houston Dynamo (sûnt 2006) en it
frouljusfuotbaltiim de Houston Dash (sûnt 2013). De stadions Minute Maid Park
(fan 'e Astros) en Toyota Center (fan 'e Rockets) lizze yn it sintrum fan
Houston. It stadion fan 'e Texans hjit it NRG Stadium en is it earste stadion
fan in ploech dy't yn 'e National Football League (NFL) spilet mei in dak dat
iepen en ticht kin.

Neffens in offisjele skatting troch it Amerikaanske Folkstellingsburo op grûn
fan gegevens fan 'e folkstelling fan 2010 hie Houston yn 2012 in befolking fan
2.160.821 minsken. De befolkingstichtens bedroech 1.505 minsken de km². Neffens
gegevens fan 'e folkstelling fan 2010 wie doe fan 'e befolking fan Houston 8,4%
âlder as 65 jier en 27,5% jonger as 18 jier. Fierders bestie 36,3% fan 'e
húshâldings út ien persoan, wylst 19% fan 'e befolking ûnder de earmoedegrins
libbe.

Wat de etnyske opbou fan 'e befolking oangiet, dy wie yn 2010 sa: 37,4%
Latino's; 26,0% blanken; 25,3% swarten; 5,3% Aziaten; 0,4% Yndianen; 0,1%
Polyneziërs, Melaneziërs en Mikroneziërs; 5,5% oaren of fan mingd etnysk komôf.
De grutste Latino-groep wurdt foarme troch de Meksikanen. De grutste Aziatyske
befolkingsgroep wurdt foarme troch de Fjetnamezen. Der libje nei skatting sa'n
400.000 yllegale ymmigranten yn Houston, benammen út Meksiko en Midden-Amearika
wei.

Houston hat in fochtich subtropysk klimaat, mei simmerdeis in temperatuer dy't
yn trochsneed 99 dagen boppe de 32° C útkomt, en dy't teminsten 3 dagen boppe de
38° C leit. Troch de hege luchtfochtichheidsgraad fielt it lykwols noch in stik
waarmer oan as dat it eins is. De winters yn Houston binne myld, en yn 'e regel
komt it kwik net leger as uterlik 6° C (boppe it friespunt). Yn augustus, de
waarmste moanne, is de trochsneed temperatuer oerdeis 34,7 °C, en yn jannewaris,
de kâldste moanne, is dat 17,2 °C.

Rekôrtemperatueren wiene 43 °C sawol op 4 septimber 2000 as op 28 augustus 2011,
en –15 °C op 18 jannewaris 1930. Houston kriget jiers trochinoar 1.264,2 mm
delslach. Snie falt der mar komselden. Doe't der sawol op 10 desimber 2008 as 4
desimber 2009 in tin laachje snie foel dat samar wer fuorteide, wie it dat de
earste kear yn 'e beskreaune waarskiednis fan Houston dat der jier oan jier snie
foel.



https://fy.wikipedia.org/wiki/Feriene_Arabyske_Emiraten

De Feriene Arabyske Emiraten is in lân yn Súdwest-Aazje. De haadstêd is Abû Daby
en de presidint fan de federaasje is sûnt 2004 Sjeik Khalifa bin Zayed Al
Nahayan.

De steat fan Feriene Emiraten leit oan de eastlike kust fan de Arabyske
skiereilân, oan de Persyske Golf. It wurdt begrinze troch:

It lân bestiet út lege flakten by de kust dy't oergean yn sândúnen en woastinen
fan de Rub-al-Kaly, nei it easten ta wurdt it berchiger en rikt it
Al-Hajarberchtme oant 1100 meter. Yn it hite en skrokke klimaat is fegetaasje
allinnich mooglik troch yrrigaasje. Trekpleister foar it toerisme is allinnich
it emiraat Sjardja

De sân emiraten waarden nei iuwen fan konflikten yn de 19e iuw twongen troch
Grut-Brittanje harren definsje en bûtenlânske polityk oan de Ingelsen oer te
litten. Nei it fertrek fan de Ingelsen yn 1971 hawwe de emiraten harren ta in
federaasje oansletten. Neffens de grûnwet foarme de sân emirs de Opperste Rie en
kieze út harren midden in presidint.

It machtichste en rykste fan de emiraten is Abû Daby, wylst Dûbai ferneamd is as
in aktyf ynternasjonaal hannelssintrum. De grutte rykdom fan it lân ûntsprút oan
de oalje; nei Saûdy-Araabje en Irak binne de Emiraten de grutste produsint fan
oalje.



https://fy.wikipedia.org/wiki/Esperanto

It Esperanto is in ynternasjonale keunsttaal, betocht troch Ludwik Lejzer
Zamenhof, en foar it earst publisearre yn 1887.

Esperanto waard optocht troch Doktor Zamenhof, yn syn middelbere skoaletiid. Yn
1878 hie er syn ynternasjonale taal ree, mar it doarre oant 1887 ear't er syn
boek, "Lingvo internacia. Antaŭparolo kaj plena lernolibro" (In ynternationale
taal. Foarwurd en kompleet learboek.) publisearre koe, ûnder it pseudonym
Doktoro Esperanto (Dokter Hoopfol).

De ISO 639 taalkoades foar it Esperanto binne "eo" en "epo". Der is ek in
Esperantotalige Wikipedy.

Yn Fryslân waard yn 1926 in feriening fan Fryske Esperantisten oprjochte, Frisia
Esperantista Rondo, dy't yn 1936 sa'n 130 leden telde en yn 1974 rom 50. Yn 1954
en 1964 waarden foar dielnimmers oan in ynternasjonaal kongres yn Fryslân
ekskurzjes en gearkomsten organisearre.

Yn 1964 waarden út it Frysk in tal koarte ferhalen oerset: Frisaj Rakontoj (
red,. S.S. de Jong Dzn.) en yn 1966 fan Pieter Wybenga Mei de rêch tsjin de
muorre ûnder de titel: Dorsekontrau la muro (s.j. red. Sipke Stuit). In
oersetting fan Nienke fan Hichtums De Tsien fan Martens Afke troch Tine Brinkman
kaam desimber 1974 út.



https://fy.wikipedia.org/wiki/Doarp

In doarp is in delsetting dêr't in lyts tal fan huzen byelkoar stiet en de
bewenners brûkmeitsje fan in tal fan mienskiplike foarsjennings.

Yn Fryslân wie de âldste mienskiplike foarsjenning de beskerming tsjin it
wetter, de terp. Terp is dan ek fan oarsprong in wurd foar doarp. Yn de Roomske
tiid waard it ûnderskied tusken in buorskip en in doarp of it plak in tsjerke
hie. It ûnderskied mei in flekke wie dat in flekke mear rjochten hie, benammen
merkrjocht. It doarp wie in gearstallend part fan de gritenij; de himriken fan
de doarpen foarmen tegearre it gebiet fan de gritenij, en de doarpsfolmachten
foarmen de gritenijrie.

It doarpsrjocht is likemin ôfhinklik fan it ynwennertal as it stedsrjocht, Guon
doarpen waakse út ta, wylst oare krimpe, mar dit hat op himsels gjin ynfloed op
it doarpsrjocht. In inkelt kear is in doarp sa lyts wurden dat it in buorskip
mei doarpsrjocht waard, lykas Kleaster Lidlum. It is ek alris bart dat in
gemeente it doarpsrjocht weinaam hat. Mar foar it meastepart bliuwt in lyts
doarp in doarp oant it de lêste ynwenner kwytrekket.



https://fy.wikipedia.org/wiki/Dieren

De dieren of bisten (Latynske namme: Animalia) foarmje yn 'e taksonomyske
yndieling fan libbene organismen in ryk, dat yn 'e mande mei de riken fan 'e
planten (Plantae), skimmels (Fungi), protisten (Protista) en guon lytsere
groepen organismen it domein of bopperyk fan 'e eukaryoaten (Eukaryota)
opmakket. (De eukaryoaten steane dan wer op ien hichte mei de baktearjes
(Bacteria) en de oerbaktearjes (Archaea).)

Dieren binne rjusellige organismen dy't foar it meastepart mobyl binne, wat
sizze wol dat se har spontaan en ûnôfhinklik bewege kinne. Harren lichemsfoarm
berikt op in beskaat stuit yn harren libben it punt dat it in fêste foarm kriget
(ophâldt mei groeien), al binne der guon soarten dy't letter yn it libben in
proses fan metamorfoaze trochmeitsje. Alle dieren binne heterotroof en moatte
dus oare libbene (of deade) organismen opite om harsels fan enerzjy te foarsjen,
dy't se frijmeitsje troch in reäksje mei soerstof. Biologysk sjoen is de minske
gewoan ien fan 'e withoefolle bistesoarten.

Fan 'e measte groepen dy't tsjintwurdich ta de dieren rekkene wurde, geane de
fossile (foar-)foarmen tebek oant de saneamde Kambryske Eksploazje, sa'n 542
miljoen jier lyn. De bekenste groepen bisten (dy't it bekendst binne om't de
soarten dy't derta hearre it grutst fan stal binne) hearre ta de stamme fan 'e
rêchstringdieren (Chordata) en dêrbinnen ta de ûnderstamme fan 'e wringedieren
(Vertebrata). Dy groepen binne û.m. de sûchdieren, reptilen, fûgels, fisken en
amfibyen. Oare grutte groepen binne de lidpoatigen (mei û.m. de ynsekten,
spineftigen, kreefteftigen en tûzenpoatigen), de ferskate groepen wjirms, de
weakdieren, de spûnsdieren en de kwabben.



https://fy.wikipedia.org/wiki/Atene

Atene is de haadstêd fan Grikelân en is de grutste stêd fan it lân. Grut-Atene
hat goed 3.700.000 ynwenners. De stêd wurdt dominearre troch de Akropolis mei de
tempel it Partenon. Atene is oan de ein fan de 20e iuw fluch waakst, wat in soad
problemen mei loftfersmoarging, ferkearsopstoppings en oerbefolking meibrocht
hat.

Der hawwe sûnt de neolityske tiid al minsken yn Atene wenne. Yn de brûnstiid
ûntstie foar it earst in mear organisearre maatskippij, part fan de Myseenske
kultuer, dy't lykwols om 1200 f.Kr. hinne mei dy kultuer ferdwûn. Likernôch fan
900 f.Kr. oant 640 f.Kr. woeks de stêd as keninkryk, mei neffens de tradysje
Teseus as earste kening. Nei de keningstiid kaam in perioade mei tirannen. Sy
joegen Atene wetten, en ûnder harren kaam ek de kultuer ta waakst. Yn 510 f.Kr.
feroaren de ynwenners fan Atene, mei help fan Sparta, lykwols de steatfoarm. De
nije steatfoarm wie in foarm fan demokrasy.

Fan 494 oant 479 f.Kr. wie der oarloch mei de Perzen, dy't op it lêst troch
Atene wûn waard. Dy oerwinning brocht de stêd ek de macht yn Grikelân. Dat
brocht twa kear oarloch mei Sparta, wêrtroch de macht fan Atene wer wat
tebekrûn. Yn 338 f.Kr. waard Atene, krekt as oare parten fan Grikelân, oerwûn
troch Masedoanje. Mar ek doe't Atene gjin selsstannige steat mear wie, bleau it
in wichtige stêd, fral op it mêd fan kultuer en oplieding, en de filosofyske
skoallen lutsen studinten út grutte parten fan Grikelân, letter ek út oare
parten fan it Romeinske ryk.

Yn 86 f.Kr. waard Hellas ynnaam troch de Romeinen. Yn it Romeinske ryk wienen de
wichtige stêden lykwols Rome en Byzantium. Doe't it ryk opsplitst waard, waard
Atene yn it Byzantynske ryk in stêd yn de provinsje. Fan 1204 oant 1458 waard
tusken Byzantium, Frânsen en Italianen om Atene en oare Gryske stêden fochten,
en Atene krige Frânske, Katalaanske en Sisyliaanske hearskers. Yn 1458 waard
Atene tafoege oan it Ottomaanske Ryk. Der waarden lykwols noch ferskate
oarloggen oer en om útfochten.

Yn 1822 waard Atene ynnaam troch de Grykske opstân. It waard yn 1826 wer Turksk,
mar waard yn 1833 definityf Gryksk. Atene waard de haadstêd fan it moderne
Grikelân.

It YOK (It Ynternatsjonaal Olympysk Kommitee) hat Atene trije kear oanwiisd foar
it hâlden fan de Olympyske Spullen, yn 1896, yn 1906 en yn 2004.



https://fy.wikipedia.org/wiki/Ynternasjonaal_Systeem_fan_Ienheden

It SI-stelsel is it op 11 oktober 1960 ynfierde Internationale Stelsel fan
Ienheden (Frans: Système international d’Unités (SI)). De standert wurdt beheard
troch it Bureau international des poids et mesures te Sèvres, Frankryk. Frankryk
wie ek it earste lân dat dit systeem (doe noch nasjonaal) ynfierde op 10
desimber 1799.

Eltse natuerkundige of gemyske grutheid kin útdrukt wurde yn ienheden (bygelyks:
ôfstân yn in meter en tiid yn sekonden).

It SI is bedoeld om ynternasjonaal maklik gegevens útwikselje te kinnen.
Oarspronklik hiene in protte lannen ferskillende maatstelsels. De Britten en de
Amerikanen brûke noch faak net-SI-ienheden, lykas pûn (foar massa), inch, foot,
yard en mile (foar lingte of ôfstân). Ek yn Libearia en Myanmar (it eardere
Birma) wurde dizze ienheden nog algemien brûkt. Dy sahjitten ymperiale ienheden
binne ek wenstich by it mjitten fan de diameter of diagonaal fan in oantal
dingen as fytstsjillen (ferâldere), trommels, kompjûtermonitors, de ôfmjittings
fan oare kompjûterûnderdieleen, it raster fan printplaten of de resolúsje fan
bygelyks printers.

Neist it ymperiale stelsel binne der ek net-SI-ienheden dy't wol goedkard binne
foar gebrûk yn de mande mei SI-ienheden. Foarbylden hjirfan binne de liter (foar
ynhâld), oere en minút foar tiid en graden Celsius foar temperatuer (de
SI-ienheden foar dizze grutheden binne respektivelik kubike meter foar ynhâld,
sekonde foar tiid, kelvin foar temperatuer en joule foar enerzjy). Ek hjirfan
ôflate ienheden (as de kilowattoere dy't in soad brûkt wurdt as ienheid fan
enerzjy by elektrisiteitsleverânsje) binne gjin SI-ienheden, mar wol tastien.

Yn 2007 besleat de 23e gearkomst fan de Conférence Générale des Poids et Mesures
om te kommen ta nije definysjes fan de basisienheden, sadanich dat dizze
allinnich noch fan fûnemintele natuerkonstanten ôfhingje. Dit betreft foaral de
kilogram, de ampêre, de kelvin en de mol, wêrfan de hjoeddeiske definysjes
direkt of yndirekt keppele binne oan bygelyks spektraallinen of artefakten.

Fan dizze basisienheden binne ôflate ienheden makke, lykas m² (kante meter) foar
oerflakkte, of hertz, definearre as s-1.

Yn de lannen fan de Europeeske Uny is it brûken fan it SI as ienich tastiene
stelsel wetlik ferplicht. Yn it Feriene Keninkryk bliuwt it gebrûk fan de
ymperiale ienheden foar massa en lingte lykwols tastien, hoewol't de Britske
oerheid al yn 1976 grutte kampanjes fierde om it metryske stelsel yn te fieren.

Merk op dat de foarheaksels mega en grutter allegear op in -a einigje, en dat
mikro en lytser allegear op in -o einigje.



https://fy.wikipedia.org/wiki/Washington,_D.C.

Washington, D.C. is de haadstêd fan de Feriene Steaten fan Amearika. De
ôfkoarting "D.C." stiet foar District of Columbia, de namme fan it spesjale
federale distrikt dat yn it libben roppen is foar de Amerikaanske haadstêd,
sadat dy net yn ien fan 'e steaten lizze soe. Washington, D.C. leit oan 'e
rivier de Potomac, ynklamme tusken de steaten Firginia, yn suden en westen, en
Marylân, yn it noarden en easten. Yn 2012 hie Washington, D.C. rûchwei 630.000
ynwenners, mar yn 'e stêdekloft dêr't it ta heard, dy't teffens dielen fan
Firginia, Marylân en West-Firginia omfettet, wenje likernôch 5,7 miljoen
minsken, wylst de gruttere ferstedske sône dêr't û.o. ek Baltimore ta rekkene
wurdt, in befolking hat fan ûngefear 8,4 miljoen.

Sa't yn 'e Amerikaanske Grûnwet fêstlein is, falt it federale District of
Columbia, dat frijwol mei de stêd Washington lykslein wurde kin, ûnder de
eksklusive jurisdiksje fan it Amerikaanske Kongres. Fan gefolgen is Washington,
D.C. net fertsjintwurdige yn dat Kongres (dat ommers allinnich de steaten
represintearret), en kinne ynwenners fan 'e stêd dus net stimme yn ferkiezings
foar de Amerikaanske Senaat of it Hûs fan Offurdigen, wat in tear punt is foar
de measte Washingtonsters. Foarhinne wie it noch minder, mei't de haadstedsjers
doe likemin in stim hiene yn 'e ferkiezing fan 'e Amerikaanske presidint.

Desennialang protteljen oer dy sitewaasje soarge der yn 1961 foar dat mei it
oannimmen fan it Trijeëntweintichste Amendemint de grûnwet sa oanpast waard dat
de ynwenners fan Washington tenei ek meidwaan koene oan 'e Amerikaanske
presidintsferkiezings. It haadstedske distrikt bringt dêr sûnt trije kiesmannen
foar yn. Boppedat waard yn 1973 de saneamde Home Rule Act fan krêft, dy't
derfoar soarge dat Washington, D.C. foar it earst in boargemaster en in
gemeenterie krige, en dy't de oerdracht fan beskaat foech regele fan it Kongres
nei it nije stedsbestjoer. It Kongres hat lykwols it rjocht holden om alle troch
dat stedsbestjoer oannommen wetten te beoardieljen en sa nedich werom te
draaien.

Troch it oannimmen fan 'e saneamde Residence Act besleat it Amerikaanske
Kongres, dat oant dy tiid yn Philadelphia gearkaam, yn 1790, om in nije haadstêd
bouwe te litten, yn in spesjaal dêrfoar yn it libben roppen federaal distrikt.
De steaten Firginia en Marylân stiene dêrta elkmis in stik lân ôf, de al
besteande plakken Georgetown (Marylân) en Alexandria (Firginia) ynbegrepen. De
eigentlike stifting fan Washington fûn plak yn 1791, en de stêd waard neamd nei
de earste presidint fan 'e Feriene Steaten, George Washington. Yn 1846 waard it
súdlike part fan it District of Columbia, dat û.m. de stêd Alexandria omfette,
troch in proses dat de Retrosesje neamd wurdt, troch it Kongres weromjûn oan
Firginia. Sadwaande leit Washington, D.C. no hast hielendal benoarden de rivier
de Potomac.

Yn Washington, D.C. binne alle trije tûken fan it Amerikaanske federale regear
fêstige: it Kongres, de presidint en it Heechgerjochtshôf. De fysike skieding
fan 'e machten, út it âlde stedsplan fan 1791, kin men noch altiten goed
gewaarwurde út 'e stedsyndieling: oan 'e iene kant fan 'e National Mall stiet it
Wite Hûs, dêr't de presidint as haad fan 'e útfierende macht syn sit hat, en oan
'e oare kant stiet it Kapitoal, dêr't it Kongres, as wetjaande macht,
residearret. Guon fan 'e bekendste Amerikaanske regearingsgebouwen, lykas it
Pentagon, dêr't it Amerikaanske Ministearje fan Definsje syn sit hat, steane
eins bûten it District of Columbia, yn 'e steat Firginia. Njonken
regearingsgebouwen binne der yn Washington 176 bûtenlânske ambassades fêstige,
in grut ferskaat oan haadkertieren fan ynternasjonale organisaasjes, fakbûnen,
non-profitorganisaasjes en lobbygroepen, en withoefolle museä en monuminten.

Neffens in offisjele skatting troch it Amerikaanske Folkstellingsburo op grûn
fan gegevens fan 'e folkstelling fan 2010 hie Washington, D.C. yn 2012 in
befolking fan 632.323 minsken. Dat kaam del op in befolkingstichtens fan 3.977
minsken de km². Neffens gegevens fan 'e folkstelling fan 2010 wie doe fan 'e
befolking fan Washington, D.C. 13,0% âlder as 65 jier en 24,0% jonger as 18
jier. Fierders bestie sa'n 45% fan 'e húshâldings út ien persoan, wylst yn 2013
18,8% fan 'e befolking ûnder de earmoedegrins libbe.

Wat de etnyske opbou fan 'e befolking oangiet, dy wie yn 2010 sa: 50,7% swarten;
34,8% blanken; 9,1% Latino's; 2,7% Aziaten; 0,3% Yndianen; 2,4% oaren of fan
mingd etnysk komôf. Yn 2010 wennen der 81.734 ymmigranten yn Washinton, D.C.,
wêrfan't in protte ôfkomstich wiene út El Salvador, Fjetnam en Etioopje.

Washington, D.C. hat in fochtich subtropysk klimaat, mei hjitte, neare simmers,
waarme maitiden en hjersten en koele oant kâlde winters. Yn july, de waarmste
moanne, is de trochsneed temperatuer oerdeis 31,3 °C, en yn jannewaris, de
kâldste moanne, is dat 6,3 °C. Rekôrtemperatueren wiene 41 °C op 20 july 1930 en
–26 °C op 11 febrewaris 1899. Washington, D.C. kriget jiers trochinoar
1.009,4 mm delslach, mei dêrûnder oer it hiele winterhealjier ferdield 39,1 sm
snie.



https://fy.wikipedia.org/wiki/Wales

Wales (Nederlânsk, Galen, Welsk: Cymru, Latynsk: Cambria) is in eartiidsk
foarstendom en foarmet mei Ingelân, Noard-Ierlân en Skotlân ien steat: it
Feriene Keninkryk. Wales leit yn it westen fan it eilân Grut-Britanje en grinzet
yn it easten oan Ingelân. Wales hat in eigen taal, it (Welsk), in eigen flagge
en en eigen iepenbier bestjoer. Mar by bûtenlânske saken spilet allinnich it
Feriene Keninkryk in rol. It is dus gjin eigen steat. Wales hat hast 3 miljoen
ynwenners. De namme komt fan it Germaanske wurd “Walha” wat frjemdling betsjut.

De Romeinen joegen oan it hjoeddeistige Wales de namme Cambria en boude in grut
oantal forten yn it suden fan it lân oant Carmarthen yn it westen. Der is bewiis
dat de Romeinen fierder nei it westen west hawwe en op dy wize nei Ierlan
gienen. Sy bouden ek it amfiteater yn Caerleon, it best bewarre Romeinske teater
yn Grut-Britanje. De Romeinen wienen ek drok yn it noarden fan it lân en neffens
de Mabinogion soe Magnus Maksimus, in keizer út de 4e iuw, troud wêze mei in
Elen, de dochter fan in Welkske haadling.

Troch it berchterrein mei in soad rein is Wales nea troch de Angelsaksen ynnaam.
Ien fan de Saksyske keningen, Offa fan Mercia wurdt beskôge as de man dy’t
opdracht joech om in grutte ierden wâl of dyk te bouwen by de grins fan syn ryk
om de Welske minsken bûten te hâlden. Parten fan dizze Offa’s Dyke kinne
hjoeddeis noch altyd besjoen wurde.

De oermastering fan Wales troch de Normandjers kaam net daalks doe't Ingelân
ferslein waard yn 1066, mar it gie stadichoan en it proses wie klear yn 1282
doe't kening Eduard I fan Ingelân LIywelyn Ein LIyw Olaf fersloech. Eduard boude
in grut tal kastielen om de Welsklju yn de gaten te hâlden.

Wales leit op in skiereilân yn it sintrale diel fan it eilân. It oerflak fan
Wales is mei sa’n 20.779 km², likernôch sa grut as Sloveenje. Wales wurdt
begrinze troch Ingelân yn it easten en troch de see yn alle oare rjochtings.

Wales hat mar in pear grutte stêden. De grutste stêden lizze allegear yn it
suden fan it lân. Caerdydd (Kardif), de haadstêd hie yn 2005 likernôch 302.000
ynwenners, Abertawe (Swansea) hat yn 2005 likernôch 171.000 ynwenners. It
binnenlân is tin befolke.



https://fy.wikipedia.org/wiki/Taalfamylje

In taalfamylje is in kloft talen dy't mei-inoar besibbe binne om't se ûntstien
binne út in mienskiplike foarâlderlike oertaal, dy't oantsjut wurdt mei it
foarheaksel "proto-" (dus de oertaal fan 'e Keltyske talen is bgl. it
Proto-Keltysk). De term "famylje" yn it wurd "taalfamylje" ferwiist nei it
stambeammodel fan taaloarsprong yn 'e histoaryske taalkunde, dat gebrûk makket
fan in metafoar wêrby't talen ferlike wurde mei minsken yn in biologyske
famyljestambeam, of oars mei biste- of plantesoarten yn in taksonomyske stambeam
dy't de evolúsjonêre skiednis fan dy soarten oanjout. By it tapassen fan sa'n
systeem op talen ûntbrekt fansels de komponint fan biologyske ôfstamming, en
taalbesibskip stiet dan ek folslein los fan 'e al of net besteande biologyske of
rasiale sibskip tusken de sprekkers fan 'e oangeande talen.

Op grûn fan 'e ferlykjende taalkunde wurdt útmakke oft in beskate taal al of net
diel útmakket fan in taalfamylje. Talen dy't binnen in taalfamylje op deselde
hichte steane, wurde sustertalen neamd; de taal dêr't sokke talen út fuortkomme,
hjit dan de memmetaal, dy't sels ek wer sustertalen hawwe kin, ensfh. It bewiis
foar taalkundige sibskip leit yn waarnimbere mienskiplike skaaimerken dy't net
feroarsake wurde troch kontakt mei buortalen of it oernimmen fan lienwurden.

Besibbe talen beskikke oer oerbliuwsels fan 'e mienskiplike oertaal dy't net
ferklearre wurde kinne troch ûntliening of oare foarmen fan taalkontakt.
Fierders kin oantoand wurde by hokker tûke fan in taalfamylje oft in taal heart
troch mienskiplike ynnovaasjes dy't net foarkomme yn 'e oertaal of yn talen dy't
ta oare tûken fan deselde taalfamylje hearre. Om in foarbyld te jaan: de
Germaanske talen, dêr't it Frysk ta heart, binne "Germaansk" om't se fokabulêre
en grammatikale skaaimerken gemien hawwe dy't net foarkamen yn 'e
Proto-Yndo-Jeropeeske oertaal en dy't likemin foarkomme yn 'e oare tûken fan 'e
Yndo-Jeropeeske talen, mar wêrfan't ynstee oannommen wurdt dat se har ûntjûn
hawwe yn it Proto-Germaansk, de oertaal fan alle Germaanske talen.

Hjoed de dei binne der 5.000 oant 8.000 libbene talen op 'e wrâld (ôfhinklik fan
wêr't men de grins lûkt tusken taal en dialekt). Dêrnjonken binne der noch
hûnderten, miskien wol tûzenen útstoarne talen. As men derfan útgiet dat de
minske as soarte op ien plak ûntstien is, moatte al dy talen logyskerwize
weromgean op ien oarspronklike oertaal. Mar talen binne libbene dingen, dy't
oanhâldend oan it feroarjen binne, en yn it ferline nei alle gedachten noch
folle mear as no, mei't it ferskynsel skreaune taal as in rem op dy feroaring
wurket.

Sadwaande is it faak tige dreech om noch oerienkomsten tusken talen te finen
dy't hiel, hiel yn 'e fierte mooglik mei-inoar besibbe binne. Yn it ferline
waarden sadwaande de Keltyske talen earst net ta de Yndo-Jeropeeske talen
rekkene, oant der dochs besibskip ûntdutsen waard. Tsjintwurdich is de taalkunde
op it mêd fan it gearstallen fan taalfamyljes hast safier kommen as dat mooglik
is, en bejouwe taalwittenskippers har hieltyd faker op it tinne iis fan
teoretyske taalbesibskip.

Ien fan 'e meast foaroansteande en ek ien fan 'e kontroversjeelste taalkundigen
fan 'e tweintichste iuw wie de Amerikaan Joseph Greenberg, dy't oerienkomsten
seach op plakken dêr't oaren dy net seagen. Ek oare taalkundigen, lykas Edward
Sapir, hawwe de lêste iuw op dy manear oan 'e gong west. Dêrmei is in ramtwurk
fan supertaalfamyljes skepen dat yn grutte linen in universele yndieling fan
talen werjout, ek al is it net algemien akseptearre of hielendal sekuer.
Hjirûnder in oersjoch, op folchoarder fan sprekkersoantal.

Njonken de taalfamyljes binne der dan noch de isolearre talen. Dat binne talen
wêrfan't (oant no ta) gjin besibskip mei oare talen oantoand is. De bekendste
isolearre taal, en de iennichste yn Jeropa, is it Baskysk, mar ek it Ainû fan
noardlik Japan is der ien, krekt as it Taraskysk fan Meksiko en it Boerûsjasky
út 'e Pakistaanske Himalaya. Ek ferskate útstoarne, mar goed dokumintearre talen
út 'e Aldheid fan it Midden-Easten wurde as isolearre beskôge: it Elamitysk, it
Sûmearysk en it Hattysk. Yn totaal binne der sa'n 74 isolearre talen; dêrby
wurdt lykwols gjin rekken holden mei de boppesteande, net algemien akseptearre
taalfamyljes, dêr't behalven lytsere taalkloften ek in flink tal talen yn
opnommen binne dy't oars as isolearre beskôge wurde. De isolearre talen binne sa
oer de wrâld ferdield: yn Midden- en Súd-Amearika 28; op Nij-Guineä 15; yn
Noard-Amearika 14; yn Aazje 8; yn Austraalje 5; yn Afrika 3; en yn Jeropa 1.

In oar soarte fan talen dat net ta taalfamyljes heart, wurdt foarme troch de
net-klassifisearre talen. Dat binne talen dy't men, sa't de namme al seit,
(noch) net ûnderbringe kinnen hat yn in taalfamylje. Fan sokke talen binne der
op 'e hiele wrâld sa'n 47. De reden foar dit brekme oan yndieling is yn 'e regel
dat se útstoarn binne sûnder genôch skreaun materiaal nei te litten dat
klassifikaasje mooglik makket. Dat is bgl. it gefal mei it Ibearysk, dat yn 'e
pre-Romeinske tiid op it Ibearysk Skiereilân sprutsen waard, en mei it Piktysk,
dat oant yn 'e Midsiuwen yn Skotlân sprutsen waard. Foar it Ibearysk tinkt men
oan in relaasje mei de Berbertalen fan Noard-Afrika, en oangeande it Piktysk
liket in Keltyske oarsprong foar de hân te lizzen, mar soks falt net te bewizen
mei de ynformaasje dy't op it stuit beskikber is.

In oare reden dat in taal noch net klassifisearre is, kin wêze om't der gjin
kontakt mei de sprekkers bestiet. Dat is bgl. sa yn it gefal fan it
Sentineleesk, de taal dy't sprutsen wurdt troch de lânseigen stamme op it
eilantsje Sentinel, dat diel útmakket fan 'e Andamanen, in Yndiaaske arsjipel yn
'e Golf fan Bingalen. Mei dy stamme is troch de Westerske wrâld noch altyd gjin
kontakt lein, en it regear fan Yndia hat it eilantsje útroppen ta in reservaat,
dêr't net ien komme mei.

Ta einbeslút binne der dan noch de mingtalen en de kreoalske talen, dy't har ek
min yndiele litte yn taalfamyljes. De reden dêrfoar is dat sokke talen ûntstien
binne troch ûnderskate grûntalen (dy't faak fan hiel ferskillende taalfamyljes
binne) trochinoar te mjuksjen. De likenissen dy't sokke talen mei de grûntalen
fertoane, berêst dus net op besibskip, mar op ûntliening. Sadwaande wurde
mingtalen en kreoalske talen ornaris yn har eigen kategoryen pleatst, dy't los
steane fan taalkundige taalfamyljes.



https://fy.wikipedia.org/wiki/Romeinske_Ryk

It Romeinske Ryk (Latynsk: Imperium Romanum) wie in histoarysk ryk dat it gebiet
om de Midlânske See omfieme. It ûntstean wurdt meastentiids datearre mei it
oantrêden fan Augustus oan it begjin fan de jiertelling en einiget mei it
opdielen fan it ryk yn in westlik en eastlik part (395). It hiele gebiet rûnom
de Midlânske See hearde by it ryk en it omfieme ek West-Jeropa bûten Ierlân. It
wie de opfolger fan de Romeinske Republyk en hie Rome as sintrum fan de macht.

It ferskil tusken de Republyk en it Ryk wie benammen fan politike aard. De
Romeinske steat is ûntstien út de polis fan Rome yn it gea fan Latium yn
Itaalje, neffens de leginde stifte yn 753 f.Kr. troch Romulus en Remus. Yn de,
neffens de Romeinske oerlevering twahûndertfyftich jier duorjende (753 - 509
f.Kr.) keningstiid, binne der nei Romulus noch seis (gruttendiels legindaryske)
keningen west. Yn 509 f.Kr. waard kening Tarquinius Superbus de stêd útjage. Hy
hie troch syn tirannike gedrach in grutte haat oer him ôfroppen. Hjirnei waard
de stêd in republyk mei in bjusterbaarlike kriichsmasine (it Romeinske leger) en
in goed rinnend systeem fan ynstellings en wetten. Binnen in pear iuwen waard
Itaalje feriene ûnder Romeinske lieding. Dat barde troch bûnsgenoatskippen oan
te gean mei buorfolken mar ek troch agressive ekspânsje-oarloggen. Ut Itaalje
wei oermastere Rome it hiele Middellânske See gebiet. Earst wie Kartago oan bar,
dêrnei waarden de hellenistyske steaten yn it easten en súdeasten fan de see
ûnderwurpen. Op itselde stuit kaam ek West-Jeropa ûnder Romeinsk gesach. It ryk
waard dêrtroch sa grut dat de republikeinske struktueren net mear tarikkend
wienen.

De oergong nei it keizerryk wie in tiid mei in protte argewaasje. Caesar en
Augustus stiften in ryk dat ûnder keizer Trajanus syn grutste omfang krije soe.
It rikte fan Skotlân oant Mauritaanje, fan dêr oant Sûdan en de Iraanske
heechlannen, Georgje, de Krim, bylâns de Donau en de Ryn oan de Nederlânske kust
ta.

Yn dat mânske ryk waard in protte talen sprutsen, mar twa talen wiene fan
algemien belang: it Latyn yn it westen en it Gryksk yn het Hellenistyske easten.
De bestjoerders en de yntellektuele elite sprutsen beide talen as lingua franca.

De Romeinen koenen dat grutte gebiet behearskje troch in "ferdiel en hearsk"
polityk. Guon boargers dy't loyaal meiwurken krigen it fûl begearde Romeinsk
boargerrjocht. Opmerklik yn dat ferbân is de wize wêrop't de Romeinen mei harren
kultuer en godstsjinst omgongen: de Romeinen namen "nije" goaden fan ynlive
folken maklik op yn harren "Pantheon" en salang't de keizer (Rome) mar erkend
wurde (en de dêrby hearrende plichten neikommen waarden) koe fierder elkenien
neffens de eigen kultuer en godstsjinst libje neist oaren. Bûten in superieur
leger wie dat in grûnslach foar de "Pax Romana" dy't iuwenlang in wisse rêst
brocht en de hannel en wittenskip befoardere.

Troch it ôfgryslik grutte gebiet dat it Ryk besloech, waard it hieltyd slimmer
it hiele ryk as ienheidsteat ta bestjoeren. Foaral om't de ferskate provinsjes
útienrinnende behoefte en problemen hienen dy't in ferskillende oanpak frege. Om
300 hinne waard dêrom it Ryk bestjoerlik ferdield yn in Gryksktalich eastlik
part en Latynsk westlik part. It doel wie dat it ryk nei bûten ta as in ienheid
funksjonearje bliuwe soe ûnder ien inkel regear. Mar yntern en dan foaral op
militêr-definsyf, ekonomysk en belestinggebiet, soenen de twa dielen safolle
mooglik foar harren sels soargje. Nei ferrin fan tiid evoluearre dat systeem nei
in de facto ferdieling. Yn 330 waard troch keizer Konstantyn de Grutte ek de
haadstêd ferpleatst fan Rome nei Byzantium yn it ekonomysk en militêr wichtige
eastlik part. Byzantium waard omdoopt ta Nova Roma mar wie al gau better bekend
as Konstantinopel (=De stêd fan Konstantyn). Yn 395 wie it ryk foargoed ferdield
yn in westlik en eastlik part. Konstantinopel bleau de algemien erkende haadstêd
fan it eastlike part mar yn it westen wiksele de haadstêd inkele kearen. Dat
joech ek de ûnwisse tastân yn it West-Romeinske Ryk oan. Nei Rome waarden
efterinoar Milaan, Trier en Ravenna haadstêd fan it West-Romeinske ryk.

De komst fan it kristendom betsjutte in grutte omkear foar it Ryk. Mei ynearsten
swiere ferfolgings fan de kristenen omdat dizzen gjin godlike eare oan de
keizers en de Romeinske goaden bewize woenen, waard it kristendom yn 313 troch
Konstantyn erkend en yn 392 troch keizer Teodosius I sels oant steatsgodstjinst
ferheft. Doe waarden de rollen omkeard en brutsen der foar net-kristenen swiere
tiden oan.

Yn de earste iuwen waarden der al folken opnommen yn it ryk mei de status fan
foederaty. Fan de 4e iuw ôf barde dat hieltyd faker. Benammen in protte
Germaanske folken krigen tastimming harren te festigjen yn it Romeinske ryk. As
foederaty krigen sy beskerming yn ruil foar militêre tsjinstferliening. Sy
leveren helptroepen foar de legioenen en koenen opgong meitsje yn it leger. In
protte bekende Germaanske oanfierders dy’t letter yn opstân kamen tsjin Rome,
lykas Arminius, Julius Civilis en Alarik – begûn harren karriêre yn it Romeinske
leger. De foederaty wienen ek net altyd betrouber, benammen de opstân fan de
Fisigoaten yn 395 soarge foar yn protte oerlêst yn it ryk.

Troch opstannen en rebûlje yn de 5e iuw sette de Romeinske hearskippij harren
fierder del en waarden de foederaty yn it westlik ryk hieltyd ûnôfhinkliker. Sy
kamen wol gauris yn opstân en likernôch 455 ûntstie der yn sitewaasje dat it
sintraal gesach gjin belestingsinten mear binnen krige. De lokale Romeinske
autoriteiten waarden oan de kant skood en foederaty as de Fisigoaten en de
Boergonden namen de leie sels yn hannen, hja stiften eigen keninkriken.

Yn it leger wie in parallelle ûntwikkeling geande. Sûnt de twadde helte fan de
5e iuw waard de militêre krêft fan it leger sawat alhiel basearre op foederaty
ienheden. Yn 451 koe Attila de Hun allinnich ferslein wurde mei help fan de
foederaty (Fisigoaten, Boergonden, Franken en Alanen). Op it lêst wie ien fan
dizze foederaty, de Germaanske stam fan de Herulen, ferantwurdlik foar de ein
fan it West-Romeinske Ryk. Harren lêste keizer Romulus Augustulus waard yn 476
ôfset troch de oerbefelhawwer fan it leger, de Germaan Odoaker.



https://fy.wikipedia.org/wiki/Perzysk

It Perzysk, (lokale nammen: Fârsy, Dary en Tōjiky) is de offisjele taal fan Iran
(Perzje), Afganistan en Tadzjikistan en wurdt troch miljoenen yn Oezbekistan
sprutsen. De taal heart krekt as it Frysk by de Yndo-Jeropeeske taalfamylje en
yn dizze taalfamylje makket it diel út fan de tûke fan Iraanske of Aryske talen.

Yn Nederlân wurdt ek wol "Farsy" brûkt as oantsjutting foar de taal. Farsy is de
ynhiemske namme foar it Perzysk en al syn dialekten. Farsy wurdt betiden ek wol
hanteare om de "offisjele" fersy fan de taal mei oan te tsjutten lykas dy yn
Iran sprutsen wurdt, ter ûnderskieding fan it Dary sa as dat yn Afganistan ien
fan de fiertalen is en dat dêrfan wat ferskilt.

Der wurdt fan útgien dat it Ald-Perzysk him yn it westlik diel fan it Iraanske
plato ûntwikkele hat fanút it Proto-Yndo-Iraansk. It is allinnich bekend fan in
lyts oantal ynskripsjes yn spikerskrift út de 6e-4e iuw foar Kristus dy't troch
de Achaemenidyske keningen (benammen troch Darius (522-486) en Kserkses
(486-465)) oanbrocht binne. Yn tsjinstelling ta wat meastentiids oannomd wurdt,
spile it Ald-Perzysk yn it Achaemenidyske ryk gjin grutte rol, omdat de
bestjoerstaal it Arameesk wie. Yn tsjinstellint ta it Middel-en Nij-Perzysk
wurdt de taal karakterisearre troch in wiidweidich stelsel fan ferbûgingen en
ferfoegingen.

It Middel-Perzysk is in rjochtstreekse fuortsetting fan it Ald-Perzysk en is
oant de fal fan it Achaemenidyske Ryk yn 338 f.Kr. oant de oermastering fan it
Sassanidyske ryk troch de Arabieren yn 651 in libjende taal west. Yn de earste
iuwen fan syn bestean wie de taal lykwols fan lokaal belang en ûndergeskikt oan
it Partysk. Sûnt de tredde iuw nei Kristus waard de taal hieltyd wichtiger en
krige stadichoan de funksje fan bestjoerstaal en de taal fan de elite en
dominant kultuer. Nei de fal fan de Sassaniden ferlear de taal syn foarname rol
en soe úteinlik allinnich noch yn swang bleauwen yn Soroastryske kringen. Yn
dizze nije rol wie de taal sels sa wichtich de 9e en 10e iuw as fruchtberste
tiidrekken jilde út de Middel-Perzyske literatuerskiednis.

It tsjintwurdige Perzysk is in fuortsetting fan de sprutsen fariant fan it
Middel-Perzysk. Want netsteande dat it skreaune Middel-Perzysk op wisse hichte
it karakter fan in deade taal krige hie troch syn ûntwikkeling yn stagneare
foarm, hie de sprektaal (Fārsi-ye Dary of Dary) him as libbene taal fierder
ûntwikkele. Yn de eastlike provinsjes fan it Abbasidyske ryk, gebieten dy't
feitlik ûnôfhinklik fan Bagdad wienen, wurde fan de 9e iuw ôf it Dary útein mei
help fan it Arabyske skrift op skrift stelt en is it dizze taal dy't ûnder de
namme Nij-Perzysk bekend wurden is. Ut soarte hat ek it Nij-Perzysk n
ûntwikkeling trochmakke dêr't fiif fazen yn te ûnderskieden binne:

Ien fan de opfallendste kenmerken fan dizze foarm fan Perzysk is it enoarme diel
oan Arabyske wurden. Troch ûndersyk docht bliken dat it persintage Arabyske
wurden waakse is fan 25-30% yn de 10e iuw oant goed 50% yn de 12e iuw. It is dan
ek net ferwonderlik dat yn de rin fan de skiednis in protte besikingen dien
binne om de ûntwikkeling fan de Perzyske wurdenskat te beynfloedzjen. Yn de 20e
iuw krige dizze besikingen ek in ynstitusjonalisearre karakter. De
Farhangestān-e Irān (1935) en syn opfolger de Farhangestān-e Zabān-e Fārsi
(1970) krigen de taak it Perzysk safolle mooglik te suverjen fan bûtenlânske
(lês Arabyske) eleminten. Undertusken hawwe dizze taalakademisy tsientallen
wurden ûntwurpen dy't in fêst plak krigen hawwe yn it Perzysk. .



https://fy.wikipedia.org/wiki/Ottawa

Ottawa is de haadstêd fan Kanada. De stêd leit oan de lyknammige rivier yn it
sudeasten fan de provinsje Ontario tsjin de grins fan de provinsje Québec. De
stêd hat 812.129 ynwenners en in gebiet fan 2.778,13 km2.[1]

As federale haadstêd fan Kanada binne yn Ottawa in soad regearingsgebouwen
wêrfan it parlemintsgebouw it wiidst ferneamd is. Fierder befynt it Kanadese
hegerjochtshôf har yn de stêd en ek de offisjele residinsjes fan de
Minister-president fan Kanada (24 Sussex Drive / 24, promenade Sussex) en dy fan
de Gûverneur-Generaal fan Kanada (Rideau Hall). Fierder binne der in soad
museums yn Ottawa lykas de National Gallery of Canada / Musée des beaux-arts du
Canada en it Canadian War Museum / Musée canadien de la guerre.

De earste Jeropese delsettings yn it gebiet waarden dêr fêstige fanwege de
houtyndustrie. Nei de Oarloch fan 1812 waard ymmigraasje nei Ottawa troch de
oerheid stimulearre en it tal ynwenners naam hurd ta. Kolonel John By naam yn
1832 it inisjatyf foar de oanlis fan it Rideaukanaal, in alternative roete nei
Montréal dy't fieder fan de Amearikaanske grins ôf leit. De stêd dy't hjirtroch
ûnstie waard Bytown neamd en de oanlis fan it Rideaukanaal joech de regio ekstra
betsjutting foar de hannel. Yn 1855 waard de namme Bytown feroare nei Ottawa.

Ottawa waard op 31 desimber 1857 as de haadstêd fan Kanada keazen: de kar foar
de stêd wie in kompromys, omdat oare kandidaten lykas Montréal en Toronto
tefolle yn de Frânske of Ingelske tradysje stienen. Boppedat lei de stêd in stik
fierder fan de Amearikaanske grins ôf, dat as in (militêr) foardiel beskôge
waard.

It parlemintsgebouw fan Ottawa waard boud op in gloaiende heuvel, Parliament
Hill / Colline du Parlement, tichtby it begjinpunt fan it Rideaukanaal. Op 3
febrewaris 1916 brânne it gebouw ôf waarna in 1922 it hjoeddeistige gebouw waard
oplevere mei de Peace Tower / Tour de la paix, de klokkentoren, dy't
tsjintwurdich it symboal foar de haadstêd is.

Ottawa wie tidens de Twadde Wrâldoarloch it wenplak fan prinses Juliana mei har
bern, wêrtroch de stêd noch altiten in bysondere bân mei Nederlân hat. Elts
jier, yn de moanne maaie, fynt yn Ottawa it Tulip Festival / Festival des
tulipes plak werby it Nederlânske keningshûs 10.000 tulpenbollen nei de stêd
stjoert as tankberens foar de hûsfesting fan de keninklike famylje en de
befrijing fan Nederlân troch de Kanadezen.

Ottawa foarmet tegearre mei it yn Québec lein Gatineau de National Capital
Region / Région de la capitale nationale.



https://fy.wikipedia.org/wiki/Midsiuwen

De Midsiuwen is yn de Jeropeeske skiednis de perioade tusken rûchwei 500 en 1500
nei Kristus.

Under de Iere Midsiuwen wurdt oer it algemien ferstien: de perioade fan sirka
470 oant 911; de skiednis fan Jeropa nei it yninoar stoarten fan it
West-Romeinske Ryk. Soms wurdt ek de term Tsjustere Midsiuwen brûkt omdat, troch
de gaos dy’t feroarsake waard troch in soad ynvaazjeweagen fan de lossleine
folken, der net folle op skrift steld waard en ek in soad ynformaasje ferlern
gie. Hjirtroch is noch in soad ‘tsjuster’ wat de krekte gong fan saken
oanbelanget. Ek de algemiene efterútgong fan de befolking en libbensstandert, yn
neffens it Romeinske ferline, dy’t stadichoan einige by de konsolidaasje fan de
tastân troch Karel de Grutte.

De Jeropeeske befolking, dy’t by it begjin fan de jiertelling om-ende-by 70
miljoen minsken telde (as fergelyk: Sina hie doe 60 miljoen ynwenners), kromp yn
de iere midsiuwen yn inoar ta 20-30 miljoen. Dit kaam net troch massale
slachtings troch oarlochsgewelt of grutte hongersneden hoewol’t dy der wol in
oandiel yn hienen. De grutste oarsaak liket te wêzen dat earder ûnbekende
epidemyske sykten opdûkten dy't meibrocht waarden troch de ynfallende
steppefolken, en dy massaal de kop opstutsen. De Jeropeeske befolking hie tsjin
dizze sykten gjin wjerstân opboud, en it stjertepersintaazje by besmetting wie
meastentiids mear as 50%. (Sa'n selde grutte stjerte troch sykten barde oerkaam
de Yndianen yn de tiid fan de Spaanske Oerweldigers). Bekend fan kronykskriuwers
út dy perioade is in gigantyske stjerte yn it Byzantynske Ryk ûnder Justinianus
yn de 6e iuw.

De Hege Midsiuwen binne in wichtige perioade yn de skiednis fan West-Jeropa. Yn
de wittenskip kaam de skolastyk op, de midsiuwske wiisbegearte. Yn dizze
perioade bloeide ek it Pausdom as nea earder. Der wie in lange striid om wa’t it
heechste gesach yn Jeropa krije moast: de Tsjerke of de aristokrasy. Dit wurdt
de Ynvestituerstriid neamd. Yn Dútslân regeare it Saksyske hûs mei ûnder oaren
Hindrik I, Otto I, en Otto III, letter it Frankyske hûs mei ûnder oaren Hindrik
III en Hendrik IV. Yn Frankryk oefene Hugo Capet ynfloed út. Yn Ingelân kaam
Willem de Oermasterder oan 'e macht.

Nei it jier 1000 kaam der mear stabiliteit yn it midsiuwske Jeropa. Oan de
ynfallen fan de Wytsingen, dy’t lange tiid Jeropa teisterden, wie in ein makke.
Yn Spanje waard de Reconquista ynsetten, it tebekkringen fan de Moaren út
Spanje. Troch de ferbettere lânboumetoaden begûn de befolking flink ta te
nimmen. Der waarden nije doarpen en stêden stifte. De besteande, almeast noch
troch de Romeinen stifte, doarpen begûnen nei it ferfal sûnt de Romeinske tiid
ek wer te groeien. En ek de hannel oer lange ôfstân kaam wer op’e gleed, sa't dy
besrkeaun waard troch Marko Polo by syn reis nei Sina. Benammen Noard-Itaalje en
it greefskip Flaanderen groeiden yn koarte tiid út ta rike gebieten. Fan 1080 ôf
ûntstienen de earste universiteiten en wie der in grutte foarútgong yn keunst en
arsjitektuer. Yn dizze perioade waarden de grutte Romaanske en letter Goatyske
katedralen boud. Troch de tanimmende wolfeart koenen de rykste en machtichste
stêden stedsrjochten keapje of ôftwinge by de aristokrasy.

Stadichoan groeide ek de sintrale macht yn it neidiel fan de lytse hearen. Der
ûntwikkelen harren stadichoan sterke monargyen lykas Frankryk en Ingelân. Troch
ferskillende oarloggen (lykas de Hûndertjierrige oarloch) en de pest foel yn de
14e iuw de ekonomyske groei stil. Troch de grutte stjerte kaam der in tekoart
oan lânarbeiders en arbeidskrêften. Neffens guon ûndersikers wie dit in sterke
stimulâns om meganyske (en arbeidsbesparjende) ferbetterings troch te fieren yn
de lânbou en yn ambachten as mynbou metallurgy. Hjirmei waard it paad frijmakke
foar de Nije Tiid, dêr’t de Jeropeeske (westerske) beskaving him yn útwreide oer
de rest fan ’e wrâld.

Faak wurde de Midsiuwen sjoen as in perioade fan efterútgong en stagnaasje,
neffens de Aldheid. Dit is net hielendal wier, want de Romeinen berjochten sels
dat de technyske feardichheden fan de 'barbaren' op syn minst lykweardich wienen
oan dy fan harsels. De Romeinen wienen folle better yn organisearjen en
gearwurkjen, en de Grykske wiisbegearte en wittenskip wienen dúdlik superieur
oan dy fan de barbaren. Mar wat praktyske saken as bygelyks technyske bekwamens
yn metaalbewurking oangiet wienen de Germaanske ynfallers better as de Romeinen,
wat út archeologyske fynsten ek blykt. Yn dizze perioade waarden in soad
belangrike útfinings dien en al besteande útfinings ferbettere.



https://fy.wikipedia.org/wiki/Mem

In mem is in frou of wyfkesbist mei neiteam. Dit is in foarm fan earstegraads
besibskip. By de minske wurdt sokke neiteam spesifiker oantsjut as (ien of mear)
bern, dat sawol jonges as famkes wêze kinne. As it om in jonge giet, sprekt men
fan in soan, en as it om in famke giet, fan in dochter. By bisten wurdt ornaris
de algemiene term 'jongen' oanholden, sûnder fierder ûnderskie te meitsjen
tusken de geslachten. De relaasje tusken in mem en har bern wurdt oantsjut as it
memwêzen, en ek wol as de memmesteat of materniteit. De jierlikse feestdei dêr't
it memwêzen op fierd wurdt, hjit Memmedei. Poppenammen foar in mem binne yn it
Frysk memmy of memke. Yn wurdferbinings komt fierders de argayske foarm moer
noch wol foar (lykas yn 'moerfoks', in wyfkesfoks). It eigenskipswurd dat
ferwiist nei de mem is memme-, memmich of maternaal.

De manlike wjergader fan 'e mem is de heit. Mem en heit wurde tegearre de âlden,
âldelju of âlders neamd, en foarmje mei harren bern in famylje-ienheid dy't it
gesin hjit, en dy't faak beskôge wurdt as de basisienheid fan 'e minsklike
maatskippij. It komt net selden foar dat de heit net oan it grutbringen fan syn
bern dielnimme wol of kin, en dat de mem dan de bern allinne grutbringt; yn sa'n
gefal sprekt men fan in allinnichsteande mem. Foarhinne wie it in grutte skande
as de heit útpykt wie, en bearden froulju dan faak dat se widdo wiene.
Tsjintwurdich binne brutsen gesinnen troch skieding fan 'e âlden in rûnom
foarkommend ferskynsel.

De bân tusken in mem en har bern is almeast ien fan besibskip, wêrby't de mem de
bern sels troch swierwêzen en befalling te wrâld brocht hat yn in biologysk
proses dat fuortplanting neamd wurdt. Om dizze gong fan saken te ûnderskieden
fan oare foarmen fan 'e memmesteat, wurde sokke memmen ek wol bertemem of
biologyske mem neamd. As de biologyske mem om 'e iene of oare reden har bern net
grutbringe kin of wol, kin in bern hielendal of foar in diel troch in oare frou
grutbrocht wurde. Soks kin bygelyks foarkomme troch sykte of ferstjerren fan 'e
biologyske mem, om't dy fanwegen emosjonele ûngeskiktheid (bernemishanneling) út
har rjochten set is, of om't de âlden útinoar gien binne en de heit de hiele of
dielde fâdij oer de bern krigen hat.

Yn dat lêste gefal wurdt de nije frou of freondinne fan 'e heit de styfmem
neamd. As bern ûnderbrocht wurde by lju dêr't se hielendal gjin famyljebân mei
hawwe, is de mem in pleechmem, of, as der in formele adopsje plakfûn hat, in
adopsjemem. Yn 'e praktyk wurde alle neamde soarten memmen troch de bern faak
gewoan mei 'mem' oansprutsen. Foar froulju dy't sels net by steat binne om swier
te wurden of om in bern te foldragen, mar dy't dochs in bernewinsk hawwe, kin
soms in draachmem ynset wurde, wêrby't in oare frou harsels (frijwol altyd yn in
laboratoariumsitewaasje) swiermeitsje lit mei it genetysk materiaal fan 'e
oansteande heit en mem. Nei de befalling stiet hja de poppe dan oan harren ôf.
Fierders wurdt de mem fan jins oarehelte oantsjut as in skoanmem.



https://fy.wikipedia.org/wiki/Kolombia

Republyk Kolombia is in lân yn it noardwesten fan Súd-Amearika. De haadstêd is
Bogota.

Kolombia hat in soad rivieren; it grutstepart rint yn en nei it easten. De
wichtichste rivieren yn it noarden binne de Meta, de Vichada en de Gûaviare
(allegear yn it streambekken fan de Orinoko). Yn it westen fan it lân streamt de
Magdalena, troch de dellings fan de Andes en de Kauka.

Kolombia falt rûchwei yn trije geografyske gebieten útien. De noardlike
útrinners fan de Andes ferpartsje it lân yn in westlike kustflakte, dêr't it
meastepart fan de grutte stêden lizze, in eastlike leechflakte oant de Karibyske
See, dêr't ek inkele wichtige befolkingsintra binne en it uterste súdeasten dat
54 % fan it Kolombiaanske oerflakte beslacht en benammen út reinwâld bestiet en
by it Amazônegebiet heart.

Yn it prekolumbiaanske tiidrek waard it gebiet bewenne troch ynhiemske
yndiaanske folken, dêr't guon fan in heech beskavingsnivo berikten. De âldste
minsklike resten dy't fûn binne geane tebek nei likernôch 16.400 jier lyn. Nei
de ûntdekking fan Amearika yn 1499 troch de Jeropeanen waard Kolombia healwei de
16e iuw troch de Spanjerts ferovere en kolonisearre. Selsstannigens fan Spanje
folge yn 1819 en it lân krige yn 1886 har earste grûnwet.

It tsjintwurdige Kolombia bestiet sûnt 1928. Nei 1948 barden der in rige
militêre kûps, folge troch de diktatuer fan Rojas Pinilla (1953-1957). Nei syn
fal hawwe liberalen en konservativen it saneamde "Front fan Nasjonale
Herfoarming" foarme en om bar regeard. Yn 1974 wiene de earste frije
presidintsferkiezings.

It grutste part fan de befolking wennet yn it Andesgebiet en it Karibyske
kustgebiet. Sa'n 49% fan de Kolombianen wennet yn stêden. Inkeld in lyts
persintaazje fan de befolking is fan ynhiemske yndiaanske komôf. Likernôch de
helte bestiet út mestizen, 43% is blank en 13% is fan Afrikaanske komôf.

It meastepart fan de befolking sprekt Spaansk dat ek de offisjele taal fan it
lân is, yn it kustgebiet Karibysk Spaansk.

It meastepart fan de Kolombianen is Roomsk-katolyk, wylst de yndiaanske stammen
yn de reinwâlden meast oanhingers fan natoergodstsjinten binne.



https://fy.wikipedia.org/wiki/Irak

Irak is in lân yn Súdwest-Aazje. De haadstêd is Bagdad en de presidint fan de
republyk is sûnt 2005 Jalal Talabani.

It tsjintwurdige Irak is itselde gebiet as it eardere Mesopotaamje, en is wat
gruttens oanbelangjend sawat itselde as doe. Mesopotaamje bestie út it lân
tusken de rivieren Eufraat en Tigris. In protte beskavings hawwe oer
Mesopotaamje hearske: de Sumearjers, Assyrjers, Babyloanjers, Perzen en
Massedoanjers. Yn de 7e iuw waard Mesopotaamje troch de Islamityske Arabieren
oermastere.

Fan de 15e iuw ôf makke Irak diel út fan it Ottomaanske Ryk, dat yn 1917 ta fal
brocht waard. By it ferparten fan it Ottomaanse Ryk troch de Folkebûn kaam Irak
ûnder Britsk mandaat. Faisal Ibn Hoessein waard troch de Britten as kening
oansteld. De Britten hawwe Irak yn 1932 selstannich makke, mar yn 1941 waard it
opnij yn besit naam troch Grut-Brittanje; in militêre steatsgreep yn 1958 makke
in ein oan it keningskip dat de Britten oplein hienen.

Yn 1979 waard Saddam Hoessein de machtichste man yn de Ba'ath-partij en dêrmei
ek fan it lân. Troch him waard op hurdhandige wize in ein makke oan alle
opposysje.

Under syn bewâld fierde Irak in sân jier-duorjende kriich mei buorlân Iran, de
Iran-Irakoarloch. Tagelyk mei de oarloch fûn ek de al-Anfal-kampanje plak, der't
de Koerden by twongen waarden te ferfarren om plak te meitsjen foar Arabieren.
De oanfal op it doarp Halabja wie hjir in part fan.

Op 2 augustus 1990 anneksearre Irak it folle lytsere buorlân Koeweit. Dit wie it
begjin fan de Golfoarloch. Koeweit waard yn 1991 troch in ynternasjonale
koalysje befrijd yn de militêre operaasje Desert Storm. It loftrek yn it noarden
en it suden fan Irak waard dêrnei oernommen troch de Feriene Steaten, Frankryk
en Grut-Brittanje, neffens de útkomst fan FN-resolúsje 688.

Mei it ferlechje dat Irak kearnwapens of gemyske wapens hawwe soe foelen de
Feriene Steaten en bûnsgenoaten it lân yn 2003 binnen, wat late ta de
Irakkriich. Hjirby waard in ein makke oan it bewâld fan Saddam Hoessein. Om't
der noch gjin oare autoriteit is dy sterk genôch is om it lân bestjoere te
kinnen binne de oanfallers noch hieltyd yn it lân om te besykjen de frede dêr te
hanthavenjen.

It lân bestiet foar in grut part út woastyn en steppes, mar it gebiet tusken de
twa grutte rivieren de Eufraat en de Tigris is fruchtber. De twa rivieren komme
yn it noardwesten út Syrje it lân binnen, trochkrusen in grut part fan it lân en
komme dan út yn de Perzyske Golf. It noarden is bercheftich, mei as heechste
punt de Haji Ibrahim op 3.600 meter.

Der is in woastynklimaat mei drûge en hite simmers en mylde en Kûle winters. De
temperatueren kinne simmers de 50 °C helje. De measte delslach falt tusken
desimber en april en dan benammen yn it noarden.

De wichtichste befolkingsgroepen yn Irak binne de Arabieren, de Koerden en yn
wat mindere mate de Turkmenen. Fierders wenje der ek kristlike Assyrjers en
Aramejers yn Irak.

Yn it midden en suden fan Irak wenje Arabieren wêrfan it meastenpart, om-ende-by
60% fan de totale befolking, sjiïtyske binne. Hja wenje benammen yn it suden,
dêr't him ek de hillige stêden fan de sjiïten, Karbala en Najaf, binne.
Dêrnjonken wennet in grutte groep Sjiïten yn Bagdad, foaral yn de 'wyk'
Sadr-stêd.

Yn it midden fan Irak, yn de saneamde Soennityske trijehoek, wenje benammen
soennityske Arabieren, dy't likernôch 20% fan de befolking útmeitsje.

De foaral soennytyske Koerden libje yn it noarden fan Irak, dat ek wol Iraaksk
Koerdistan neamd wurdt. De Koerden hawwe in grutte mate fan selsstannigens. Hja
meitsje 20% fan de totale Iraakske befolking út en hawwe in eigen taal, it
Koerdysk, en in eigen kultuer.



https://fy.wikipedia.org/wiki/H%C3%BBd

De hûd of it fel (Latyn: cutis) is de sêfte beklaaiïng fan it lichem
wringedieren. Oare foarmen fan beklaaiïng fan libbene wêzens, lykas it
eksoskelet by lidpoatigen, hawwe har út in hiel oare oarsprong wei ûntjûn, en
ferskille fierders fan in echte hûd op it mêd fan struktuer en gemyske
gearstalling. By sûchdieren is de hûd it grutste orgaan fan it lichem, dat mear
weaget as alle oare organen mei-inoar. It bestiet út ferskate lagen ektodermaal
weefsel, en hat as funksje om 'e ûnderlizzende struktuer fan spieren, bonken,
ligaminten, sinen en ynterne organen te beskermjen.

De hûd is it diel fan it lichem dat omgiet mei de bûtenwrâld en de earste
ferdigening foarmet tsjin saken as kjeld, waarmte, befriezing, útdrûging, sykten
en patogenen, sinneljocht (ultrafiolette strieling), ensfh. Dêrnjonken hat it ek
in sintúchlike funksje as taastorgaan. Neilen en hier, beide besteande út
hoarnstof of keratine, groeie út 'e hûd, en fierders omfiemet de hûd switklieren
en talkklieren.

Troch ferwaring kin 'e hûd úteinlik syn elastisiteit ferlieze, wat ronfels
feroarsaket. As wûnen tichtgroeie, komt der op dat plak gauris in groede of
bliuwende skansearring yn 'e hûd te sitten. De hûd is net op alle plakken like
tsjûk. Fral op dielen fan it lichem dêr't in soad wriuwing plakfynt, lykas de
fuotsoallen, knibbels, earmtakken, hânpalmen en fingerseinen wurdt de hûd
tsjûker troch it opheapjen fan lagen deade hûd, of yl. Op sokke plakken kin de
minsklike hûd wol 4 mm tsjûk wêze, wylst it op it tinste plak, op 'e eachlidden,
mar ½ mm tsjûk is.

De hûd befettet fierders in beskate hoemannichte pigmint, wat wringedieren
harren hûdskleur jout. Wat mear pigmint oft der yn 'e hûd oanwêzich is, wat
dûnkerder fan kleur oft in bist of minske is. Der besteane op dat mêd guon
genetyske ôfwikings, dy't albinisme en melanisme hjitte. By libbensfoarmen dy't
oan albinisme liede, de saneamde albino's, ûntbrekt it pigmint gehiel; bisten
dy't dit hawwe, kinne har inkeld yn 'e sinne bejaan as se in tichte pels hawwe;
minsken mei albinisme moatte sjen dat se út 'e sinne weibliuwe. Melanisme is it
tsjinstelde; libbensfoarmen dy't dat hawwe, binne krekt poerswart (swarte
panters, bygelyks).

Alle sûchdieren hawwe teminsten in beskate mjitte fan hier op 'e hûd, sels
wettersûchdieren dy't derút sjogge as binne se alhiel hierleas. In protte op it
lân libjende sûchdieren hawwe in pels, wat in tichte hierlaach is, en as doel
hat om 'e haadfunksje fan 'e hûd (it isolearjen fan it lichem fan 'e bûtenwrâld)
fuort te sterkjen. In sekundêr doel fan it hawwen fan in pels kin kamûflaazje
wêze, wêrby't in bist troch syn hier deselde kleur kriget as syn natuerlike
biotoop (d.w.s. bêzje yn 'e woastyn, grien yn it wâld of wyt yn 'e poalstreken
of by 't winter).

By lânbisten dy't mar amperoan hier hawwe, lykas oaljefanten en noashoarns, is
de hûd faak tige tsjûk, om te kompinsearjen foar de ûntbrekkende isolaasje dy't
fersoarge wurdt troch in pels. De hûd fan in protte bisten mei pelzen is lykwols
ek tsjûkernôch dat it ferwurke wurde kin ta lear. Minsken, dy't fierhinne keal
lykje te wêzen, binne lykwols dochs oer frijwol har hiele lichem bedutsen mei in
rudimintêre laach grutdiels kleurleaze hierkes.

De hûd fan amfibyen, reptilen, fûgels en fisken wykt frijwat ôf fan dy fan
sûchdieren. Fisken en de measte amfibyen hawwe in hûd dy't hielendal út libbene
sellen bestiet, mei mar minimale hoemannichten hoarnstof. By in protte amfibyen
is de hûd sa tin, dat se der troch sykhelje kinne. By fisken is de hûd meastal
oerdutsen mei beskermjende, bientige skobben. Sokke skobben komme nea foar by
lândieren, al binne de measte reptilen oerdutsen mei oarsoartige skobben, krekt
as skobbedieren, dat sûchdieren binne. By fûgels ferfolje fearren deselde
funksje as hier by sûchdieren, en beide foarmen fan hûdbedekking binne beheind
ta dy spesifike groepen. Krekt as hier binne ek fearren makke fan hoarnstof en
groeie se út 'e hûd.



https://fy.wikipedia.org/wiki/Flagge

In flagge is in stik tekstyl dat yn de measte gefallen earne symboal foar stiet.
In flagge wurdt normaal sprutsen ophong oan in flaggestôk of flaggemêst. It wurd
'flagge' komt in protte foar yn sprekwurden.

Flaggen ha yn in protte gefallen in militêre betsjutting. It is bekend dat de
Romeinen sinjalen trochjûnen mei flaggen. Yn de midsiuwen waarden flaggen in
protte brûkt om de lieder oan te jaan. Eltse lieder hie faak in eigen symboal.
Hjoeddeis wurd dit hieltyd noch in protte brûkt. Yn de tiid foar de krústochten
ûntstie yn Flaanderen de gewoante om dizze symboalen ek op it skyld te tekenjen.
Hjir is de heraldyk letter ek út ûntstien. Tsjintwurdich hawwe sawat alle
lannen, provinsjes, stêden, doarpen, bedriuwen en ferienings harren eigen
flagge.

Yn de sport wurde flaggen ek in protte brûkt. Sa kin by it fuotbal de
grinsrjochter oanjaan mei syn flagge oft de bal oer de line is of dat der in
oertrêding makke is. Yn de auto- en motorracerij kin mei flaggen in ferskaat oan
sinjalen jûn wurde.



https://fy.wikipedia.org/wiki/Birma

Birma is in lan yn Súdeast-Aazje. It lân hjit sûnt 21 oktober 2010 offisjeel
Republyk fan de Uny fan Myanmar, fan 1989 oant 2010 hjitte it Uny fan Myanmar.
De haadstêd is sûnt 7 novimber 2005 it sintraal yn it lân lizzende Naypyidaw. De
âlde haadstêd Rangoon (Yangon), de grutste stêd fan it lân, wurdt ûnder oaren
troch België, de Europeeske Uny en de Feriene Steaten noch altyd as haadstêd
beskôge. Nederlân erkent de nije haadstêd wol.

Birma hat oan de grinzen rûnom hege bergen. It mei oerwâlden begroeide
Arakanberchtme is in útrinner fan de Himalaya. Eastlike fan dat berchtme leit in
tinbefolke leechflakte, it Shan-plato, dy't it streamgebiet foarmet fan de
Irawady. Dy rivier befloeid it grutste rysikkerlân fan de wrâld.

It lân hat in tropysk klimaat en leit yn in moessonsône. Populêre
toeristenbestimmingen binne de boedistyske monuminten yn Yangon en Pagan en de
prachtige natoer fan it Shan-plato.

Yn de 8e iuw waard it gebiet fan Birma kolonisearre fanút Sjina en yn de 13e iuw
troch de Mongoalen ferovere. De striid om Birma troch ferskate riken einige yn
1752 doe't it hiele lân ûnder ien Birmeesk bewâld brocht waard.

Yn de rin fan de 19e iuw waard Birma yn in trijetal oarloggen (1824-1826; 1852
en 1895) alhiel by Britsk-Yndia ynliifd en stie it ûnder Britsk bewâld. Yn 1937
krige it selsbestjoer ûnder in Britsk gûverneur en yn 1948 folge in folslein
ûnôfhinklik parlimintêre demokrasy bûten it Britske Mienebest.

Under premier U Nu oriëntearre Birma harren hieltyd mear op it kommunistyske
Sjina, mar tidens de kulturele revoluzje ferkoelden lykwols de betrekkingen. U
Nu waard yn 1962 troch it leger ôfsetten en folge in militêr rezjym dat sûnt dy
tiid alle besikingen om te demokratisearen tsjin holden hat.

De befolking fan Birma bestiet út in protte etnyske groepen, û.o. de Bamar
(69%), Shan (9%), Karen (6%), Rakine (5%), Mon (2%) en de Kachin (1%).

It grutste part fan de befolking is boedistysk (Theravada) (89%). It Kristendom
(4%: 3% baptisten en 1% katoliken ) en de Islam (4%) binne de oare wichtige
godstsjinsten. Ien prosint fan de befolking is oanhinger fan in natoerreligy,
dêr't it leauwen yn geasten (de 'nats'), in wichtige rol yn spilet. Lykwols is
dat leauwen ek ûnder de Boedistyske befolking wiid ferspraat.

It Birmeesk is de offisjele taal; it wurdt skreaun yn it Birmeesk skrift.
Ingelsk wurdt der ek wol sprutsen en de ferskate etnyske groepen hawwe ek har
eigen talen.



https://fy.wikipedia.org/wiki/Auteursrjocht

Auteursrjocht is it rjocht fan de auteur fan in wurk fan literatuer, wittenskip
as keunst om behearskje te kinnen hoe, hoenear en wêr dat wurk fermanichfuldige
as publisearre wurdt.

It auteursrjocht is begûn as in rjocht foar skreaune wurken, lykas boeken, mar
is sûnt útwreide nei opnommen wurken, lykas films, foto's en platen, oare
keunstwurken, sêftguod en sjoernalistyk wurk. Foar dat lêste hat de wet aparte
betingsten. De Nederlânske Hege Rie hat fêststeld dat eltse orizjinele skepping
dêr't it stimpel fan de makker yn wer te kennen is auteursrjocht jout.

It auteursrjocht ûntstiet troch de skepping fan it wurk, en jildt yn de
Jeropeeske Uny foar it libben fan de auteur, plus santich (kalinder)jier nei de
dea. Dy tiid jildt ek as de auteur it rjocht ferkoft hat. Foar in wurk sûnder
oanwiisbere auteur, lykas in ensyklopedy skreaun en redigearre troch ferskate
skriuwers, jildt it auteursrjocht foar santich jier nei de skepping.

Mei it tanimmen fan de firtuele kontakten binne der twa begripen út de Feriene
Steaten nei Nederlân kaam dy't hjir net jilde.



https://fy.wikipedia.org/wiki/Armeenje

Armeenje is in lân in Lyts-Aazje. De haadstêd is Jerevan en de presidint fan de
republyk is sûnt 2008 Serzj Sarkisian. It lân makke foarhinne diel út fan
Sowjetuny, mar is hjoed de dei in demokratyske steat. Armeenje is ien fan de
âldste beskavingen fan de wrâld mei in rike skiednis en kulturele erfenis. It is
ek it earste lân dat it Kristendom as steatsreligy oannomd hat. Hoewol't it
grûnwetlik in sekuliere steat foarmet spilet it kristlik leauwen in wichtige rol
yn de skiednis en de identiteit fan de befolking, de Armeenjers.

Armeenje leit in Lyts-Aazje en is alhiel troch lân begrinzge, te witten de
lannen:

Armeenje is foar it grutste part bercheftich, mei gjin inkel punt ûnder 400
meter. It heechste punt is de Aragats mei in hichte fan 4095 meter. De sintrale
slink yn it súdeasten wurdt dominearre troch de Sevamar. Fierders binne de
grutste rivieren de Hrazdan en de Debed.

Ynearsten waard it gebiet bewenne troch Kaukasyske Albanezen en Skyten yn de 9e
iuw f.Kr. Dêrnei hearske de Meden dy't troch de Achaemeniden om 550 f.Kr.
ferslein waarden. Yn 330 f.Kr. oerweldige Aleksander de Grutte op syn beurt de
Achaemeniden. Nei it tiidrek fan de Grykske Seleusiden (dy't de gebieten fan
Aleksander urven) ûntstie der in ier ûnôfhinklik keninkryk Armeenje dat fan 190
f.Kr. oant de 8e iuw bestean soe, oant de Arabieren der in ein oan makken. Yn de
11e iuw waarden de Seljuk Turken de oerhearskjende macht. Yn de 13e – 14e iuw
hie it gebiet te krijen mei ynvaazjes troch Mongoal-Tartaren. It grutste part
fan it lân waard ferwoaste en in soad Armeenjers flechten nei it westen, dêr't
sy it keninkryk Silisysk Armeenje stiften. It lêste Armeenske Ryk, ûnder it
bestjoer fan de Rubenianen, wurke gear mei de Krúsfarders.

Yn de 15e iuw waard Armeenje opdield troch Perzje en it Ottomaanske Ryk. Yn de
19e iuw kaam it grutste part ûnder bewâld fan it Russyske Ryk fan de tsaren. Nei
de Earste Wrâldkriich makke Armeenje mei Georgje en Azerbeidzjan part út fan de
Kaukasyske Federaasje. Tusken 1918 oant 1920 wienen dizze trije lannen
ûnôfhinklik. Armeenje ward yn dy tiid oantsjutten as de Demokratyske Republyk
Armeenje. Yn 1920 makke it Reade Leger fan de Sowjet Uny in ein oan de
ûnôfhinklikens en kaam Armeenje by de Sowjet Uny.

Yn 1988 ûntstie der in konflikt mei Azerbeidzjan oer Nagorno-Karabakh, dat as
autonome oblast binnen de Sowjet-Azerbeidzjan lei en dêr't de Armeenjers de
mearderheid foarmen. Yn augustus 1990 waard Armeenje ûnôfhinklik fan de Sowjet
Uny. It rekke mei Azerbeidzjan yn oarloch oer de enklave Nagorno Karabach dat
him ek ûnôfhinklik ferklearre hie.

De befolking fan Armeenje is 3.215.800 grut (2006) en it lân is de op twa nei
tichtst befolke fan de eardere Sowjetuny. Nei it útinoar fallen fan de USSR rûn
de befolking ynearsten hurd werom, benammen troch emigraasje nei oare
republiken. Dizze delgong is tsjintwurdich ta stân brocht en it falt te
ferwachtsjen dat yn 2010 de befolking wer waakse sil.

Etnyske Armeenjers meitsje mei 97.9% it meastepart fan de befolking út, Jazidis
1.3% en Russen 0.5%.

De talen dy't yn Armeenje sprutsen wurde binne Armeensk (offisjele taal) en it
Russysk. It Armeensk hat in eigen alfabet dy't útfûn is troch de muonts Mesrob
Mashtots yn 405. It alfabet bestie earst út 36 letters, dêr't yn de 12e iuw twa
letters oan tafoege binne. Neffens de lêste folkstelling út 2001 sprekt 97,7% as
memmetaal it Armeensk, 1% Koerdysk en 0,9% Russysk.

De wichtichste religy yn Armeenje is it Kristendom. De skiednis fan dat leauwen
giet tebek oant de 1e iuw nei Kr. Neffens de tradysje stiften twa fan Jesus syn
apostelen: Tadeus en Bartolomeus de Armeenske tsjerke tusken 40-60 n.Kr.
Armeenje wie ek de earste steat dy't it Kristendom ta steatsreligy ferklearje
soe yn 301. Goed 93% fan de Armeenske befolking heart by de Armeensk-Apostolyske
tsjerke.



https://fy.wikipedia.org/wiki/Algerije

Algerije (Arabysk: الجزائر; Berbersk: Lz̦ayer), folút de Demokratyske
Folksrepublyk Algerije, is in lân yn it noarden fan it wrâlddiel Afrika.

Algerije bestiet foar 85% út woastyn-gebieten, de Sahara en foar it oare part út
in fruchtbere kustflakte efter de 1300 km lange Middellânske Seekust. Bylâns de
kust wenne ek de measte Algerijnen.

Mei de komst fan Islam kamen yn 'e 8e iuw in protte feroaringen yn it lân.
Arabysk waard de nije taal en de Islam it nije leauwen, der wienen doe al in
grut tal minsken dy Kristlik of Berberleauwen bleaun oanhingjen. Oant 777 wie
Algerije in part fan it Arabyske Ryk ûnder de Omajjaden. Nei 777 krige it mear
ûnôfhinklikens ûnder de Rustamiden dynasty. Letter wienen de Fatimiden, de
Almoraviden en de Almohaden oerhearskjend.

Yn 1516 ferovere it Ottomaanske Ryk Algerije, dat bleau sa oant healwei de 19e
iuw. De Frânsen oermasteren Algerije healwei de 19e iuw en fêstige hjir in
Frânske koloanje.

Yn Novimber 1954 ferklearre it Front de Libération Nationale (FLN) de kriich oan
de Frânsen. Mei in ûnôfhinklikenskriich mei folle blûd wie Algerije yn 1962
ûnôfhinklik.

Tsjin de winsk fan'e Frânsen yn Algerije, ferklearre Presidint Charles de Gaulle
Algerije op 3 july 1962 ûnôfhinklik. Op 25 septimber 1962 waard offisjeel de
nije republyk stift.

Op 19 juny 1965 besocht kolonel Houari Boumédienne de macht oer te nimmen en
ynstee fan in demokrasy in militêre diktatuer yn te fieren. Hawar, nei tsien
jier regearen oer Algerije ferklearre Boumédienne dat it tiid wie foar
ferkiezings. De nije grûnwet waard by referindum oannaam yn novimber 1976.
Meidat allinnich FLN-leden it rjocht hiene op 'e ferkiezings list te stean,
waard Boumédienne op'e nij as presidint keazen.

De ferkiezings fan desimber 1991 binne wûn troch it Islamityske Front Islamique
du Salut'. De oerwinning fan it Islamityske FIS kaam hurd oan yn Frankryk. It
leger besocht de macht oer te nimme, tenei it FIS ferbean waard en presidint
Bendjedid, dy herfoarmings tasein hat, waard ôfset. Syn plakferfanger waard de
stive Liamine Zeroual, dy stipe hie fan it Frânske regear. Yn tsjinstelling oant
wat folle minsken yn harren tinzen hienen. Kaam der dochs yn guerilja kriich en
waard mei in terroristyske kriich tsjin de steat útein set. Likernôch 100.000
minsken binne yn de boargerkriich ferstoarn.

De haadstêd en grutste stêd fan it lân is Algiers. De measte minsken, 70%, wenje
yn de brede, bercheftige kuststreek, part fan de Magrib. It grutste part fan it
lân, besuden it Atlasberchtme, is part fan de noardlike Sahara. Hjir wenje de
minsken meast by oazen, al is der ek noch hieltyd in part nomaden yn it lân. De
ynwenners fan Algerije binne yn it noarden lykwols allegear Arabieren. Fierder
nei it suden wenje de Berbers mei harren Berbertaal. Njonken it Arabysk en it
Berbersk is it Frânsk de sprektaal mar hat gjin offisjele status.

De oerhearskjende godstsjinst is de Islam, en dêr bestiet gjin frijheid fan
godstsjinst. Sa hawwe hja bygelyks straffen foar it bekearen nei in oar leauwen.
Foar 1962 wennen yn Algerije hûndert tûzenen Katoliken, yn 2006 wienen der noch
mar 11.000 fan oer.

BYP per persoan is $6,700 (2007). Gearstalling fan BYP per sektor is 8,2%
lânbou, 61,5% yndustry en 30,3% tsjinsten. Yn 2007 wie de Feriene Steaten de
wichtichste eksportpartner en Frankryk de wichtichste ymportpartner. Algerije
hat de acht-grutste gas reserve fan de wrâld en is de fjird-grutste gas
eksporteur (2007).



https://fy.wikipedia.org/wiki/Tuneezje

Tuneezje (Arabysk: تونس) is in lân yn Noard-Afrika. It heart ta de Magriblannen,
dêr't ek Marokko, Mauritaanje, Algerije en Lybje ta rekkene wurde. De haadstêd
is Tunis.

Yn it noarden fan Tuneezje leit it Tell-Atlas berchtme oant 1200 meter hichte.
Nei it suden ta giet dizze oer yn de Medcherda-flakte der't lânbou gebieten
lizzen. Noch fierders nei it suden leit de oant 1500 meter hichte rikkende
Sintraal Tunesyske berchrêge, dy't de grins foarmet fan it fochtige Middellânske
Seeklimaat. Foarby dizze grins lizze skrokke steppen en woastyneftige gebieten.

Tuneezje waard al ier yn de skiednis bewenne troch Berberstammen. Om-ende-by 10e
iuw f.Kr. arrivearren de Foenysjers dy't oan de kuststripe hannelskoloanjes
stiften. Ien fan dizze koloanjes is Kartago dat him yn de 6e iuw f.Kr.
ûntwikkele ta in ekonomyske grutmacht yn de westlike omkriten fan de Midlânske
See. Yn de 2e iuw f.Kr. waard dizze hegemony bestriden troch de Romeinen. Dizze
striid waard troch de Romeinen wûn, dy't de posysje fan de Kartagers oernimme.

Yn de 5e iuw hienen de Fandalen it yn Tuneezje foar it sizzen, yn de 6e iuw
waard dizze rôl oernommen troch Byzantinen en op it ein fan de 7e iuw kaam it
gebiet yn hannen fan de Islamityske Arabieren. Yn it tiidrek dat dêr opfolget
hawwe opienfolgjende Moslim dynastyën de macht, ûnderbrutsen troch Berber
opstannen. It bewâld fan de Aghlabids (9e iuw) en dat fan de Zirids (sûnt 972),
wie hiel foarspoedich, mar einiget lykwols troch de oermastering en
ferwoastingen troch Banu Hilal fanút Egypte.

Yn de 12e iuw wie it kustgebiet koart yn besit fan de Normandjers fan Sisylje en
hienen de Almohad caliphs fan Marokko de binnenlannen yn hannen. Healwei de 13e
iuw oant en mei 1574 hawwe de Berbyske Hafsiede it yn Tuneezje foar it sizzen.
Op it ein fan harren bewâld falle ferskate kuststêden yn hannen fan de
Spanjerts. Dizze besetting doarre mar even omdat Tuneezje oermastere waard troch
it Ottomaanske Ryk. Under de Ottomanen regearre de Hussein-dynasty fan Beys. Yn
1881 makket Frankryk fan Tuneezje in prokuraat. De Frânsken bliuwe dêr oant en
mei de ûnôfhinklikens yn 1956.

De befolking bestiet etnysk sjoen foar it grutste part út Berbers. De measten
binne dat lykwols net bewust en beskôge harsels as Arabieren. Yn de rin fan de
skiednis hawwe in soad ferskate folken it grûnbesit fan Tuneezje beset hâlden en
spoaren efterlitten. û.o. Foenysjers, Romeinen en Fandalen.

Tuneezje is fral in Islamitysk lân. Yn de grûnwet is bepaald dat de
steatsgodstsjinst de islam is en dat allinnich in islamyt president fan it lân
wurde kin. Goed 98% fan de befolking is islamitysk en sûnt de oprjochting yn
1969 is Tuneezje lid fan de Organisaasje fan de Islamityske Konferinsje (OIC).

Fierders wennet der yn it lân in minderheid fan kristenen (1% fan de befolking)
en joaden (minder as 1 % fan de befolking). Wennen der yn 1972 om-ende-by
25.000, anno 2007 wienen dêrfan noch mar 1500.

BYP per persoan is $7.400 (2007). Gearstalling fan BYP per sektor is 11,6%
lânbou, 25,7% yndustry en 62,8% tsjinsten. Yn 2007 wie Frankryk de wichtichste
eksportpartner en de wichtichste ymportpartner. Der is in diverse ekonomy mei in
soad toerisme, lânbou en produksje sektoaren.



https://fy.wikipedia.org/wiki/Tail%C3%A2n

Tailân, folút Keninkryk Tailân, is in keninkryk yn Súdeast-Aazje. De haadstêd
fan it lân is Bangkok.

Oant 11 maaie 1949 wie Siam de namme fan it lân. It part tai fan de namme
betsjut frij, yn de Taiske taal, mar it is ek de namme fan de grutste
befolkingsgroep. Troch oare befolkingsgroepen wurdt dêrom hieltiid ek noch de
namme Siam brûkt.

Yn it noarden fan Tailân lizze bergen en bestiet foar in grut diel út bosk. De
heechste berch is de Doi Inthanon op 2590 meter hichte.

Fan it noarden út fierder eastliker, leit it Khorat Plato op in hichte fan
trochstrings 250 meter boppe seenivo, dêr't it lân skrok en ûnherberchsum is.
Parten dêrfan binne sa ûnfruchtber en sjogge der sa skraal út dat it gebiet ek
wol de Gûlende Flakte neamd wurdt.

Fierder nei it suden leit in gebiet mei rivieren. De haadstêd fan Tailân,
Bangkok, leit oan de útrin fan de Chao Phraya-rivier, dêr't dizze útmûnet yn de
Golf fan Tailân.

It suden fan Tailân leit op in smel skiereilân Malakka, tusken de Golf en de
Andamanske See. Dit diel fan it lân bestiet út in rige bergen dy't begroeid is
mei tropyske reinwâlden. Tige nijsgjirrich binne hjir de kearsrjocht omheech
rizende kalkstienrotsen.

Yn de 13e iuw waard yn Tailân it keninkryk Siam stiften, dêr't Bangkok yn 1782
de nije haadstêd fan waard. Yn de 19e iuw moast it keninkryk grûnbesit ôfstean
oan Ingelân en Frankryk, mar koe wol selsstannich bliuwe.

Yn 1932 liede in steatsgreep ta in konstitúsjonele monargy. Sûnt de Twadde
Wrâldkriich wurdt de foarming fan in moderne steat hieltyd tsjinholden troch
binnenlânske ûnrest. Yn 1978 is de nije grûnwet fan krêft dy't it twa-keamer
parlemint de wetjouwende macht takend.

De Tai lutsen yn kloften sûnt de 10e iuw stadichoan it lân yn fanút it suden fan
Sina. Yn Tailân fermongen sy har mei de Kmers, de Mons en oare folken dy't dêr
wennen. Yn de 13e iuw waarden sy de wichtichste befolkingsgroep en ûntstienen
der ferskate Tai-riken.

Yn de noardlike provinsjes wennet in ferskaat oan etnyske minderheden û.o. Akha,
Lisu, Karen en Hmong. De measten binne berchbewenners dy't sûnt foarige iuw
Tailân yn kamen fanút it noarden.

De offisjele taal is it Tai, dat de memmetaal is fan likernôch 90% fan de
befolking. Dêrneist hawwe de berchfolken har eigen talen.



https://fy.wikipedia.org/wiki/Sry_Lanka

Sry Lanka is sawol in lân as in eilân yn de Aazje. De haadstêd is Kotte. It
eilân waard eartiids, oant en mei 1972 Seylon neamd.

Sry Lanka leit krekt sudlik fan Yndia, yn de Yndyske Oseaan. Troch de Palk
Strjitte en de Golf fan Manar wurdt it skieden fan it Yndiaaske subkontinint.

Yn it noarden en easten fan it eilân lizze lâns de kust grutte leechflakten dy't
betiden trochbrutsen wurde mei isolearre berchpiken. It sintrale berchlân rint
fia terrassen stadich op nei in hichte fan 2524 meter, dêr't de berch
Pidrutalagal de heechste pyk fan is.

De kuststripe wurdt ûnderbrutsen troch lange strannen, klippen yn it súdwesten
en lagunes yn in protte oare gebieten. Sawat 40% fan it eilân bestiet út bosk
mei greiden yn de eastlike heechlannen en goed 40% fan it lân is yn kultuer
brocht.

It eilân hat in tropysk klimaat dat troch de moesson beynfloede wurdt. De
noardeastlike moesson duorret fan desimber oant maart en de súdwestlike moesson
fan juny oant oktober. It eastlike part fan Sry Lanka is drûger as it westlike
diel.

Yn de prehistoarje libben op Sry Lanka de Wanniyala-Aetto, better bekend as de
Fedas. Yn de 6e iuw f.Kr. arrivearren de Singalezen fanút it noarden fan Yndia.
Healwei de 3e iuw f.Kr. waard it Boedisme yntrodusearre. Ferskate beskavings
kamen ta ûntwikkeling rûn steden as Anuradhapura en Polonnaruwa.

Stadichoan migrearren de Tamyls fan it suden fan Yndia út nei it noarden fan it
eilân. Yn de 11e iuw stiften sy in keninkryk mei Jaffna as haadstêd. De
relaasjes tusken beide befolkingskloften (Singalezen en Tamyls) wienen kompleks,
betiden freedsum en oarlochssuchtich. Yn de rin fan iuwen slagge it de Tamyls
lang om let de Singalezen nei it suden fan it eilân te driuwen.

Yn 1505 kamen de earste Portegezen dy't oant de kust delsettings stiften. Troch
de Nederlanners waarden de Portugeeske koloanjes yn 1658 beset en oernomd. De
Nederlanners festigen in kaniel monopoalje en fierden in boargerlike
administraasje yn. Yn 1796 waarden de Nederlanners ferdreaun troch de Ingelsken,
dy't yn 1802 Seylon ferôveren. Sy ûnderwurpen ek it Singaleeske keninkryk fan
Kandy, wêrmei hiel Sry Lanka ûnder Britsk bestjoer kaam. De neisieten fan de
Jeropeanen wurde Burgers neamd

It eilân waard ûnôfhinklik ûnder de namme Seylon op 4 febrewaris 1948. Nei de
ûnôfhinklikens makke de regearing yn de jierren '50 it Singaleesk ta de
offisjele taal fan it eilân. Troch de minister-presidint waard de taal fan de
Tamyls yn guon gebieten tastien. Yn 1959 waard hy troch in Singaleeske
ekstremist fermoarde. Syn frou Sirimavo Bandaranaike folge him op. Sûnt dy tiid
is der sprake fan hieltyd oplôgende konflikten tusken Tamyls en Singalezen.

Yn 1972 waard de namme fan it lân feroare yn Sri Lanka en waard de haadstêd
ferpleatst nei Sri Jayawardhenapura Kotte. Lijen tusken de Tamyl-minderheid en
de Singaleeske mearderheid eksplodearre yn it midden fan de jierren '80 fan de
20e iuw. Sûnt dy tiid binne der tsientûzenen minsken omkomd by de
boargeroarloch.

Troch in yntervinsje fan it Yndiaaske leger waard yn 1987 in sjitferbod
oerienkomd. Yndia stjoerde dêrnei troepen mar luts him yn 1990 wer werom omdat
der net slagge wie om de Tamyltigers te ûntwapenen. Yn 1993 kaam de presidint
fan it lân troch in oanslach om it libben. Nei 20 jier fan fjochtsjen binne de
Tamyltigers en de regearing ta in sjitferbod kaam yn febrewaris 2002, nei
ûnderhannelings werby't troch Noarwegen bemiddele waard.

Op 7 febrewaris 2004 waard it parlemint troch Chandrika Bandaranaike Kumaratunga
ûntbûn. Har man, in ferneamde Singaleeske filmstjer, is fermoarde troch de JVP.
Dizze partij siet mei har Bandaranaike-partij yn har twadde kabinet oant ein
2005. Sy wie de tredde presidint fan de Bandaranaike famylje.

De grutste befolkingskloft binne de Singalezen, mei om-ende-by 75% fan de
befolking fan Sry Lanka. De twadgrutste kloft binne de Tamyls, dy't sawat 18%
fan de befolking útmeitsje en benammen yn it noarden en easten fan it lân wenje.
Fierders wenje der noch de Sry Lankaanske Moaren, dy't 7% fan de befolking
útmeitsje, de Burgers fan mingd Jeropeeske komôf, en de Fedda (of
Wanniyala-Aetto), de lêste ôfstammelingen fan âlde folken.

Neffens de folkstelling fan 2001 is 69,1% fan de befolking boedistysk (yn
haadsaak teravada-boedisten, meast Singalezen), 7,1% hindoe (yn haadsaak
Tamyls), 7,6% is moslim (benammen soennitysk) en 6,2% is kristlik (yn haadsaak
roomsk-katoliken). Fan de oaren 10% is net bekend wat sy leauwe.

Sry Lanka hat twa offisjele talen; it Yndo-Aryske Singaleesk (sûnt 1965) en it
Dravidyske Tamyl. Oare talen binne it Ingelsk, it Sry Lankaansk Maleisk, it Sry
Lankaansk Yndo-Portegeesk en it sawat útstoarne Fedda.

Sry Lanka wurdt ta de ûntwikkelingslannen rekkene mei in leech trochsneeds
ynkommen. Troch fiergeande yndustrialisaasje meitsje lânbouprodukten yn 1996
noch mar 20% út fan de eksport, neffens 93% yn 1970. De lânbousektor soarget
noch altyd foar wurk foar sawat de helte fan befolking. Tekstyl en klaaiïng
binne goed foar 63% fan de eksportprodukten. De wichtichste eksportprodukten fan
it lân binne rubber, tekstyl, klaaiïng, tee, diamanten, robinen, smaragden,
kokosnútprodukten, ierdoalje en in waaksend persintaazje tsjinsten.

Yn de jierren '90 fan de 20e iuw waakse it BNP alle jierren mei 5,5% oant in
tiid fan drûchte en de boargeroarloch soarge foar in tebekgong nei 3,8% yn 1996.
Dernei gie it wer better, oant yn 2001 doe't de ekonomy foar it earst yn de
skiednis kromp. Underwillens binne de groeisifers wer tebek op it in trochsneed
fan mear as 5% yn it jier (2008-2010).

Yn Sry Lanka fertsjinnet in trochsneed ynwenner jierliks sawat 5.000 US$ en
stiet dêrmei op it 148e plak fan de wrâldranglist (2010). Neffens it
ûntwikkelingsprogramma fan de Feriene Naasjes libbet yn Sry Lanka 22,7% fan de
befolking ûnder de earmoedgrins. .



https://fy.wikipedia.org/wiki/Rivier

In rivier is in natuerlike wetterstream, meastentiids besteande út swiet wetter.
Eltse rivier leit yn in streamgebiet. Dat is it totale omringjende gebiet
wêrbinnen al it oerstallige wetter yn ôffierd wurdt.

Der wurdt ûnderskied makke tusken oseanyske rivieren dy’t yn in see of in oseaan
útkomme, en kontinintale rivieren, dy’t yn in mar, in sompe of in woastine
einigje. In streamke is de oantsjutting foar in lytse rivier. In rivier dy’t yn
in oare rivier útkomt wurdt wol in sydrivier of in byrivier neamd. Ek binne der
rivieren dy’t de grûn yn ferdwine of dy’t al opdrûgje foar’t se by in oare
wettermassa komme.

It begjin fan in rivier hjit de "Boarne". It part fan de rivier dat it ticht by
de boarne is hjit in "jonge rivier". In jonge rivier streamt almeast fluch
omleech oer stien en rouwe grûn. Jonge rivieren hawwe almeast in soad
wetterfallen.

De midden fan in rivier hjit de "folwoeksen rivier". Dit part fan de rivier kin
tige djip wêze en fluch streame. It giet oer lytse stienen en makket grutte
bochten tusken heuvels en bergen. It is in stik breder as in jonge rivier, mar
net sa wiid as in âlde rivier. Om oer folwoeksen rivieren te kommen brûke
minsken brêgen. In soad stêden lizze oan de igge fan rivieren yn dit stadium. Ek
in soad buorkerijen dy’t bisten hâlde lykas kij, hynders en skiep binne boud by
folwoeksen rivieren omdat de bisten dan alle dagen út de rivier drinke kinne.

It lêste part fan in rivier streamt meastal út yn in oseaan, in mar of in
gruttere rivier. It plak dêr’t de rivier yn in gruttere wettermassa útkomt wurdt
de "mûning" fan in rivier neamd.

As in rivier nei syn mûning streamt, feroaret it lân om de rivier hinne faak fan
heuvelich nei flak. As it troch it flakke lân streamt wurdt de rivier wider en
stadiger. In wide trage rivier hjit in "âlde rivier". In âlde rivier streamt
faak oer nei in soad delslach oan it begjin fan de rivier. In âlde rivier hat
faak hege iggen oan beide siden, de hege iggen wurde leidamen neamd. Ek meändert
in rivier yn dit stadium faak en as er oerstreamt lit er faak marren efter. Dit
type rivier is it meast gaadlik om gewaaks te bouwen. Weet, rys, fruit, katoen,
gers, tabak en sûker binne soarten gewaaks dy’t groeie oan âlde rivieren.

Dêr't in rivier yn de seam útmûnet, streamt de rivier somtiden tige traach troch
sân- en dreklân, wêrtroch lytse eilannen ûntstean. De haadstream fan de rivier
wurdt brutsen yn allegear parten dy’t ferspraat reitsje yn in trijehoekige
foarm, krektlyk as de Grykske letter ‘Delta’. Dit hjit dêrom de "delta" fan de
rivier. Delta’s binne faak plakken dy’t net goed binne foar de bou fan in stêd
of buorkerij, mar wol foar fûgels en oar wyldlibben. Delta’s wurde faak feroare
ta natuergebieten. Net alle rivieren hawwe delta’s. Ferneamde delta’s binne dy
fan de Nyl, de Amazône, de Mekong en de Danûbe.

Sûnt de Midsiuwen binne de lytsere deltariviertakken yn Nederlân ôfdamme (Linge,
Alde Ryn, Hollânske Isel) en binne de gruttere takken foarsjoen fan diken. De
polders tusken de rivieren, bygelyks de Betuwe, waarden sa beskerme tsjin
oerstreamings. Fierders binne in soad meanders, fan streamkes en fan grutte
rivieren, fanwegen kanalisaasje ôfsnien. Yn it ramt fan de feiligens en
ferwachte takomstige klimaatferoarings wurdt der sûnt de ‘hast-oerstreamings’
fan 1993 en 1995 neitocht oer it ferheegjen fan diken en it op in oare manear
foarkommen fan oerstreamings by rivieren lâns . Dat lêste moat bygelyks barre
troch oerstreamgebieten om by heechwetter de heechste ôffierplakken ferleegjen
te kinne.

In natuerlike rivier sûnder beskerming sil yn de bûtenbocht útslite en yn de
binnenbocht fersânje. Om de rivier op itselde plak te hâlden wurde haden en
strekdamen oanlein. Troch de oanlis hjirfan krije rivieren in regelmjittige rin
en wurdt de farsoal op syn plak en op djipte hâlden.

It oerstreamen fan in rivier is part fan syn natuerlike syklus. It meastepart
fan de eroazje fan in rivier en de eroazje en it ôfsette fan sediminten op de
spielflakte bardt yn it skoft fan it floedzjen. Yn in soad ûntwikkele gebieten
hawwe minsken de rin fan in rivier feroare. Diken binne boud, rivieren binne
rjocht lutsen en wietlannen binne drainearre. Faak hat de warberens fan minsken
dêrby de kâns op oerstreamings grutter makke. It rjochtlûken fan rivieren hat as
gefolch dat it wetter hurder streamt, wêrtroch de kâns op oerstreamings by de
rivier del grutter wurdt. It bouwe op spielflaktes hat ek as gefolch dat it
wetter net fuort kin en der oerstreamings plak hawwe. De bou fan diken hoedet
allinnich mar it lân efter de dyk en net it lân dat fierderop leit. Diken kinne
ek by de rivier op foar oerstreamings soargje omdat wetter troch in lytsere
romte gean kin wêrtroch it efter op kommende wetter der foar soarget dat it
wetter omheech komt.

It measte libben yn rivieren sit fêst oan it swiete wetter, mar guon bisten,
bygelyks de salm en de hilsa, hawwe har sels sa oanpast dat se ek oer sâlt
wetter kinne, wêrtroch't se yn sawol de see en yn de rivier libje kinne. De
organismen yn oaibosken reagearje op feroarings yn de stream fan de rivier.
Bygelyks yn rivieren wêrfan de stream gau feroaret, ûntwikkelt ekologyske
súksesje har yn oerienstimming mei de hearskjende patroanen fan eroazje en
delslach.

It is tige dreech de langte fan de Nyl en de Amazône te mjitten. Alhoewol't de
leechste en heechste rûsde langtes fan de Amazône heger wienen dan dy fan de
Nyl, gou de Nyl yn de 20e iuw as de langste rivier. Yn 2001 is in mjtting by in
oare bopperin fan de Amazône dien, dêr't de langte fan de rivier noch wer langer
troch blykt te wêzen. Der is lykwols noch gjin konsensus berikt oer at dy
mjitting de lege rûsde mjitting sa't dy op it stuit brûkt wurdt, ferfangje kin.



https://fy.wikipedia.org/wiki/Noardsee

De Noardsee is in see fan de Atlantyske Oseaan, dy't leit tusken Noarwegen en
Denemarken yn it easten, Dútslân, Nederlân, Belgje en It Kanaal yn it suden en
Grut-Brittanje yn it westen. In útrinner fan de Noardsee is it Skagerrak, tusken
Denemarken, Noorwegen en Sweden, dat de Noardsee mei de Baltyske See ferbynt
troch it Kattegat, Sont, de Grutte Belt en de Lytse Belt. Yn it suden wurdt de
Noardsee mei de rest fan de Atlantyske Oseaan ferbûn troch It Kanaal, en yn it
noarden troch de Noarske See. Dizze lêste grins wurdt meast op 61°
noarderbreedte lein, of minder formeel tusken Bergen en Sjetlân.

It Kieler Kanaal, ien fan de wrâld syn drokste troch minsken makke wetterwegen,
ferbynt de Noardsee mei de Baltyske See.

De namme komt fan de relaasje fan de Noardsee mei it lân fan de Friezen. Sy
wenje direkt súdlik fan de Noardsee, bewesten de Eastsee, noard fan de eardere
Sudersee (no de Iselmar) en oan beide siden fan de tsjintwurdich ynpoldere
Middelsee.

Yn de periode fan de Romeinen waard de Noordsee ek wol Mare Frisicum neamt. Dit
kaam om't de Friezen om een grut diel fan dy see wennen en sy ek folle op de see
farren. Yn klassike tiden waard de Noardsee ek as Oceanum Germanicum of Mare
Germanicum oantsjutten, wat Germaanske Oseaan as See betsjutte. Dizze namme
waard gewoanwei brûkt yn it Ingelsk en oare talen nêst de namme Noardsee, oant
it begjin fan de 18e iuw. Tsjin de tiid fan de lette 19e iuw wie Germaanske See
in seldsume, wittenskiplike term wurden. Yn it Deensk hjit de Noardsee nêst
Nordsøen ek Vesterhavet, de Westsee, om't de Noardsee west fan Denemark leit.

Yn de Kromer Tiid wie der in natuerlike daam fan kalk tusken it South Foreland
en Wytkaap, de Ingelske Lânbrêge. Dy is lykwols trochbrutsen, nei alle gedachten
yn de Elster Iistiid. Sûnt dy tiid is de Tekselspoar, in richel tusken Frisia en
noard Norfolk, it heechste part fan de ferbining tusken kontinintaal Europa en
Grut-Brittanje. Yn iistiden, mei in leech seenivo, wurdt dizze ferbining in
lânbrêge.

Yn de tuskenperioaden, mei in heger seenivo, ferdwynt de Tekselspoar ûnder
wetter en wurdt sa in seerichel dy't it bêd fan de Noardsee yn twa bekkens
opdielt. In perioaden mei in leech seenivo falle de bekkens drûch. It súdlike
bekken wetteret dan ôf op it Kanaal, wylst it Noardlike bekken ôfwetteret op de
Noarske See. Yn guon iistiden hat it part noard fan de Tekselspoar ûnder it iis
lein wylst it part besuden de richel tûndra wie.

De geology is noch altyd wichtich. Sa is de Kanaaltunnel, mei it
gruttefaasjespoar tusken Dover en Kales dat hjoed de dei Ingelân en Frankryk
ferbinet, boud yn de kalk fan it restant fan de Ingelske Lânbrêge.

Foar it lânskip fan Fryslân hat de Noardsee ek tige wichtich west. De
balstienliemlagen en it sân dat it iis fan de iistiden efterlitten hie, kamen
tegearre mei it sân fan de doetiidsk drûge Noardsee yn Fryslân te lizzen. Under
it Holoseen ûntstiene oan de râne fan de Noardsee dêr't it sân opwaaide
strânwâlen. Efter dizze strânwâlen besonk sân en wat fierderop klaai. Doe't oan
de lânkant ek plantegroei him goed festige hie, en it hjirfan ôfstoarne
plantemateriaal ûnder wetter kaam te stean, ûntstie der ek noch fean. Troch it
opwaarmjende klimaat kaam it seenivo hieltyd heger te lizzen, mar der wiene
altyd wer tiidrekken dat it wer efkes leger lei. Dizze perioade fan transgresje
en regresje makken dat der in wikselwurking tusken it lân en de Noardsee wie
dy't der foar soarge dat der op Fryslân hieltyd wer sân, klaai of fean kaam te
lizzen, of fuortslein waard troch de see. Dit kombinearre mei de ôfwetterings
fan rivieren en slinken, en lâns dizze plakken ûntstiene kwelderwâlen dêr't de
ofsettings wat dikker lizze as earne oars. Sa is it Fryslân fan foar de
ynpolderings ta stân kaam, mei tank oan de Noardsee.

Neist de natuerlike skiednis hat de Noardsee in rike minsklike skiednis. In drok
befarren stik wetter sûnt de folken yn de lannen om de Noardsee hinne kamen te
wenjen, is it noch altyd in belangrike skipfeartrûte. Belangrike seehavens as
eartiids bygelyks Dorestêd en de Hânzehavens en no London, Rotterdam en Hamburch
hienen of hawwe iepen ferbinings mei de Noardsee.

Ek hat de Noardsee syn slachtoffers easke. Nêst ûntelbere ferdronkene sielen,
hat de Noardsee in stikmannich ymposante oerstreamings feroarsake. De bekendste
is de Grutte Stoarm, dy't yn de nacht fan 13 op 14 desimber 1287 de súdlike
Noardseekust fan foarm feroare, mei as wichtichste gefolch it trochbrekken fan
de see nei de Flevomar wat late ta it ûntstean fan de Sudersee. Resinter is de
wettersneedramp fan 1 febrewaris 1953, doe't 1.835 minsken yn Seelân en
Noard-Hollân fersûpten.

Grutte boarnen fan ierdoalje en ierdgas lizze ûnder it seebêd. De lannen om de
Noardsee hinne hawwe allegear maatskippijen dy't aktyf dwaande binne mei it
ûntginnen fan dizze boarnen. Fierders hat de Noardsee foar in part min berikbere
kusten, dy't ryk binne oan dierlik libben, lykas de Waadsee en de Wash. Ek binne
de banken yn de Noardsee wichtige ridden. Hoe't de iene foarm fan natoerlike
rikens beskerme wurde moat tsjin de gefolgen fan it winnen fan de oare liedt yn
de lannen om de Noardsee hinne nochalris ta diskusje.



https://fy.wikipedia.org/wiki/Milo_Moir%C3%A9

Milo Moiré (wiere namme: Sue Pruzina; Switserlân, 1983) is in Switsersk
keunstneresse fan mingd Slowaaksk en Spaansk etnysk komôf. Hja is ferneamd (of
berucht) om har neakene optredens en om't se har eigen lichem as medium foar har
keunst brûkt. Neffens har biedt dat de sjogger in autentike en streekrjochte
ûnderfining fan keunst.

Moiré waard yn 1983 berne yn Switserlân út âlden dy't fan Slowaaksk en Spaansk
etnysk komôf wiene. Hja hat keunst studearre en is yn it besit fan in
bachelorstitel yn 'e psychology.

Fan 2007 ôf ynkorporearre Moiré har eigen neakenens yn har keunst. Hja kaam foar
it earst breder yn it nijs mei har keunstwurk PlopEgg No. 1, dat se yn 2014
útfierde op 'e tentoanstelling Art Cologne, yn Keulen. Dêrby dreau se mei ferve
folle aaien út har fagina op in kanvas dat neitiid dûbel teard waard om sa in
abstrakt keunstwurk te meitsjen.

Yn juny 2014 reizge Moiré as ûnderdiel fan har wurk The Script System No. 2 mei
it iepenbier ferfier fan har wenplak Düsseldorf nei it Switserske Basel, dêr't
de tentoanstelling Art Basel holden waard. By dy reis wie Moiré hielendal
neaken, mar hie se foarôf mei swarte ferve de nammen fan stikken klean ("broek",
"beha", "topke", ensfh.) op 'e tapaslike lichemsdielen skriuwe litten. Yn Basel
oankommen waard har lykwols de tagong ta de tentoanstelling wegere, en wie se
twongen om har oan te klaaien ear't se deryn koe.

Moiré hat harsels mei opsetsin op it reitsflak fan keunst en pornografy pleatst,
mei fideo's op har webside dy't se sels omskriuwt as "ûnsinsurearre", en dy't
men tsjin betelling besjen kin. Hja liket aktyf te sykjen nei sinsuer fan 'e
tradysjonele keunstkanalen (lykas museä en tillefyzje). Neffens har eigen
sizzen, fynt Moiré dat keunst gjin grinzen heart te kennen. Sadwaande is de dea
de iennichste grins dy't hja akseptearret. Moiré har optredens hawwe in protte
krityk oproppen, net inkeld fan skokte museumbesikers, mar ek fan 'e
keunstkritisy, fan wa't ien har wurk yn 'e Britske krante The Independent
omskreau as "it jongste wanhopige besykjen om te shockearjen yn 'e namme fan 'e
keunst."

Yn 2015 waard Moiré oppakt troch de Frânske plysje en brocht se in nacht yn 'e
sel troch, doe't se neaken mei toeristen by de Eiffeltoer posearre foar selfys.
Yn jannewaris 2016 hold se solo in neaken protest yn Keulen tsjin 'e massale
seksuële oantaasting fan Dútske froulju yn 'e âldjiersnacht troch allochtoane
manlju.

Moiré wennet yn it Dútske Düsseldorf mei har libbenspartner, de fotograaf Peter
Palm (berne as P.H. Hergarten), dy't gauris meiwurket oan har keunstprojekten.



https://fy.wikipedia.org/wiki/Mia_Lelani

Mia Lelani, echte namme: Danielle Uiloni Fernandez (14 oktober 1982), is in
Amerikaansk neakenmodel, stripper en pornografysk aktrise fan mingd
Filipynsk-Iersk-Libaneesk etnysk komôf, wa har artystenamme oft ek wol stavere
wurdt as Mia Leilani. Neffens har offisjele opjefte is se 1.63 m, mei in gewicht
fan 57 kg en kupmaat 38D, dêr't se oan kommen is troch in
boarstfergruttingsoperaasje te ûndergean.

Mia Lelani waard yn 1982 berne yn 'e steat Kalifornje. Nei de middelbere skoalle
wurke se seis jier lang yn in grientesaak foar't se yn 2005 mei 22 jier har
debút makke yn in pornografyske film.

Neffens de Internet Adult Film Database (IAFD) hat Lelani sûnt yn mear as 190
pornofilms spile, û.m. foar sokke foaroansteande labels as Evil Angel, New
Sensations, Zero Tolerance, Digital Playground, Elegant Angel, Jules Jordan
Video, Hustler Video, Wicked Pictures, Vivid Entertainment, Pure Play Media,
Devil's Film, Digital Sin, Third Degree Films, Adam & Eve, Diabolic Video, Red
Light District en Sin City.

Ek hat se in protte wurke foar pornosites as Brazzers, Reality Kings en Muffia.
Yn 2014 waard se nominearre foar in Xbiz Award yn 'e kategory bêste byrol fan in
aktrise. Los fan har aktearwurk hat Lelani ek as neakenmodel posearre foar
ferskate neakenblêden. Neffens eigen sizzen hâldt se fan Meksikaansk iten en fan
snowboardzjen. Hja is fan doel om yn 'e neie takomst fierder te learen yn
skiekunde.



https://fy.wikipedia.org/wiki/Libanon

Libanon is in lân yn it Heine Easten. De haadstêd is Beiroet en de presidint fan
de republyk is sûnt 1998 Émile Lahoud.

Libanons' lizzing op it krúspunt fan it Middelânske Seegebiet en it Arabyske
efterlân hat soarge foar in rike skiednis en in kulturele identiteit dat him
ûnderskiedt troch religieuze en etnyske ferskeidenheid.

Libanon is in bercheftich lân dêr't it geberchte mei de selde namme Libanon yn
leit. De namme Libanon (ek "Loubnan" of "Lebnan") komt fan it Arameeske wurd
laban dat 'wyt' betsjut, in ferwiizing nei de besnijde piken fan Libanon. De
eastgrins mei Syrje wurdt markearre troch de Anty-Libanon, in oar berchtme.
Tusken dizze twa berchtmes yn rint de brede Bekafallei.

Fanwege de hege bergen is der gjin tekoart oan wetter. De wichtichste rivieren
binne de Litany en de Orontes (of Asy). De heechste berch is de Qurnat as Sawdā’
dy't 3088 meter heech is.

Al sûnt de tiid fan de Foenysjers is Libanon in wichtige leveransier fan hout.
De Libanonseder is noch altyd it symboal fan it lân en opnommen yn de Libaneeske
flagge.

Nei de ein fan it Ottomaanske Ryk stie Libanon fan 1920 ôf ûnder Frânsk
protektoraat oant 1944 doe't it selstannich waard. Sûnt 1958 wurdt it lân
teistere troch ynternasjonale krises en ynlânske konflikten dy't ferbân holden
mei de spannen sitaasje yn it Midden-Easten.

Yn Libanon wurde yn totaal santsjin ferskate leauwensmienskippen offisjeel
erkend en meitsje de moslims mei ûngefear 60% de grutste religy út. It
kristendom is de twadde grutste religy mei goed 39% fan de befolking.

De moslims binne ferdield oer soennieten, sjiïeten, isma'iliten en alawieten. De
soennieten wenne ferspraat oer it lân mar yn it noard-westen en it sintrum
foarme sy grutte groepen. Sy meitsje om-ende-by 20% fan de befolking út. Sy
fielje har besibbe my de Arabieren yn de omlizzende lannen. . De sjiïeten wenje
foaral yn it suden en it noard-easten fan Libanon benammen yn de Beekafallei.
Der wurdt fan útgien dat sy yn dizze tiid 28% fan de befolking útmeitsje. De
sjiïeten hawwe hichte bannen mei harren leauwensmaten yn Iran en binne ek
ynternasjonaal bekend troch harren Hezbollah partij. De alawieten foarmje in
minderheid. Sy wenje ferspraat oer it lân koenen sûnt de Syryske oerhearsking
(jierren 1980) in rol fan betsjutting spylje, dêr't ek de eardere Syryske
presidint Hafiz al-Assad en syn opfolger Bashar al-Assad ta harren
leauwensmienskip hearre.

De druzen binne ûntstien as in ôfsplitsing fan it sjiïsme mar beskôgen harren
langer as moslims. Sy meitsje om-ende-by 6% fan de befolking út. Sy wenje
benammen yn it Midden-Libaneeske Choufgeberchte. Inkele wichtige familys binne
klans fan Jumblatt en Yazbak. De lêste desennia spylje sy troch harren
Progressive Sosjalistyske Partij in rol fan betsjutting yn de polityk.

Meastepart fan de kristenen heart ta de Maronityske Tsjerke. Dizze Maroniten
meitjse sawat 23 à 25% fan de befolking út. Dat oantal wie foarhinne folle
heger, troch emigraasje hawwe in soad kristlike Libanezen har de lêste sechstich
jier te wenjen set yn it bûtenlân. As gefoch dêrfan is it oantal Kristenen
neffens it oantal moslims stadich ôfnommen.

De Eastersk-Orthodokse Tsjerke yn Libanon dy´t ûnder it Patriarchaat fan
Antiochje falt, is yn oantal de twadde grutste kristlike groepering en meitsje
10% fan de befolking út. Sy wurde folge troch de Melkityske katoliken dêr`t 4%
fan de befolking ta hearret.

De kristlike mienskip yn Libanon bestiet fierder út: Armeensk orthodoksen,
Armeensk katolieken, Syrysk Ortodoksen, Syrysk katolieken, Nestorianen,
Galdeesk-Katoliken, Kopten, Roomsk-katoliken en Protestanten. Eksakte sifers oer
it oantal leauwenden fan dizze tsjerkemienskippen binne net bekend.

De kristenen wenje foaral yn it sintrale westlike diel fan it lân om Beiroet
hinne, Zahlé en Bchareh yn it Libanongeberchte.



https://fy.wikipedia.org/wiki/Kuba

Kuba, folút de Republyk Kuba (Spaansk: República de Cuba), is in lân yn it
Karibysk Gebiet dat bestiet út de eilannen Kuba, Isla de la Juventud en in grut
tal lytse eilântsjes dêromhinne. Sûnt 1959 is Kuba offisjeel in sosjalistyske
republyk, en wurdt sûnt 2008 bestjoerd troch Raúl Castro. It lân is opdield yn
fjirtjin provinsjes en hat ien spesjale gemiente: it eilân Isla de la Juventud.

It lân Kuba bestiet út in oantal eilannen. Fierwei it grutste eilân is it
haadeilân Kuba dat ek it grutste eilân yn de Karibyske see is. It haadeilân leit
mids yn in soad lytsere eilantsjes dêr't it Isla de la Juventud (súd fan it
haadeilân) de grutste fan is. It haadeilân is sawat oeral flak. Allinnich yn it
suden leit in berchtme, de Sierra Maestra, dêr't de Pico Turquino mei 1974 meter
de heechste pyk fan it lân fan is. It klimaat is benammen tropysk, mar wurdt
nochal matige troch de wyn.

De grutste stêd en allyksa haadstêd is Havana (La Habana). It leit oan de
noardkust fan Kuba. Oare grutte stêden binne Camagüey yn 't midden fan it eilân
en Santiago de Kuba, oan de súdkust.

Yn de Prekolumbiaanske tiid waard Kuba bewenne troch de Taíno en de Ciboney. It
eilân wie ferneamd nei harren wichtichste godheid, dêr't it wurd 'cubanacan' fan
ôflaat is en dat 'sintraal plak' betsjut. Yn 1492 waard it eilân troch Kolumbus
ûntdekt en troch Diego Velázquez de Cuellar yn 1511 in begjin makke mei de
oermastering. Yn Kuba waard in Spaanske koloanje stifte. Binnen hûndert jier wie
de Yndiaanske befolking foar it measte part útstoarn, wêrnei't de Spanjerts der
ta oergongen om slaven te ymportearjen út Afrika.

Yn de 19e iuw bleau Kuba Spaansk besit wylst it oare part fan Latynsk-Amearika
selsstannich wurde soe. Lykwols waard it lân troch de Feriene Steaten oermastere
yn 1898, tidens de Spaansk-Amerikaanske Oarloch en ûnôfhinklik yn 1902. Kuba soe
wol in protektoraat fan Amearika bliuwe, want dizze grypte meardere kearen
militêr yn. Neidat Fulgencio Batista yn 1952 foar de twadde kear diktator waard,
kaam der in opstân ûnder lieding fan de revolúsjonêr Fidel Castro. Dizze opstân
mislearre ynearsten en Castro moast flechte. Yn 1956 kaam hy werom mei in lytse
groep trouwen. Diskear wie de opstân súksesfol en op 1 jannewaris 1959 koe
Castro de macht oernimme.

Castro ûntpopte him ta kommunist wêrtroch de Feriene Steaten him ta fijân fan
Amearika ferklearre soe en yn 1960 in embargo ynstelle. In jier letter fynt de
mislearre ynvaazje yn de Bargebaai plak, dêr't tsjinstanners fan Castro mei help
fan de Amerikanen besochten om him út it seal te wippen. Kuba siket dêrop
kontakt mei de Sowjet-Uny, wat yn 1962 liede sil ta de Kubakrisis, as der
Sowjet-raketten op Kuba delsetten wurde. Op it lêste momint berikt de Sowjet-Uny
mei de Feriene Steaten in akkoard, wêrtroch de Sowjetraketten fan it eilân helle
wurde. Nei de fal fan de Sowjet-Uny yn de tachtiger jierren, stoart de Kubaanske
ekonomy yn inoar, wat fersterke wurdt troch it oanhâldende Amerikaanske embargo.
Pas yn it begjin fan de 21e iuw komt Kuba út syn isolemint, as it goede bannen
oanknoopje kin mei de ferskillende linkse regearingen yn Latynsk-Amearika,
bygelyks mei it Fenezuela fan Hugo Chávez.

Kuba is in multy-rasjale maatskippij mei in befolking dy't foar it grutste part
fan Spaanske komôf is. Neffens de Kubaanske oerheid, wie de befolking fan Kuba
op 31 desimber 2006 11,239,536 grut en bedroech it totale oantal berten dat jier
111,084.

De offisjele taal yn Kuba is it Spaansk. It Spaansk dat yn Kuba sprutsen wurdt,
wurdt ta it Karibysk-Spaansk rekken en hat grutte oerienkomsten mei it Spaansk
dat sprutsen wurdt op Puerto Riko en de Dominikaanske Republyk. Krekts sa as yn
it Spaansktalich Amearika, brûke de Kubanen it Spaanske persoanlik foarneamwurd
vosotros (jimme) net, dêrfoaroer wurdt ustedes brûkt (Jo meartal). Neffens it
standert Spaansk, binne der fierder ek dúdlike ferskillen yn útspraak en
wurdskat.

Alhoewol't de steat sûnt de revolúsje offisjeel ateïstysk is, binne de measte
ynwenners fan roomsk-katolyk. Utsein it katolisisme wurdt de Santería
praktisearre troch foaral de Afro-Kubaanske befolking en komt ek it
protestantisme foar op Kuba. De protestantske streaming waard yn de 18e iuw
ynfierd út de Feriene Steaten. Fierders binne der lytse Joodske mienskippen en
wat Moslims en Baha'i.



https://fy.wikipedia.org/wiki/Grikel%C3%A2n

Grikelân, offisjeel Helleenske Republyk, is in lân yn Súd-Jeropa. De haadstêd is
Atene en de presidint fân de republyk is sûnt 2005 Karolos Papoulias

Grikelân leit oan de Middellânske See yn it súdeasten fan Jeropa. It fêstelân yn
it noarden fan Grikelân is geografysk ferbûn mei de súdlike Balkan. It oerflak
fan it hiele lân is 131.957 km² wêrfan 106.915 km² fêstelân, de 3,054 eilannen
hawwe meiïnoar in oerflak fan 25.042 km².

Sawat de helte fan Grikelân bestiet út keale bergen dy't net beboske binne. Yn
it westen rint lâns de kust it Pindos berchtme, yn it easten stekt de Olympus
(2911 meter) boppe it dwersberchtme út. Ek it súdlike skiereilân de Peloponnesos
en talrike eilannen yn de Egeyske See binne bercheftich. It lân hat sawol in
Sintraal-Jeropeesk as in Middellânsk Seeklimaat.

Om 1900 f.Kr. hinne einiget de Minoyske kultuer yn Grikelân en komme de
stêdsteaten Atene en Sparta opsetten. Aleksander de Grutte stifte in
hellenistysk wrâldryk. Grikelân wie fan 148 f.Kr. oant 396 in Romeinske
provinsje en hearde dêrnei by it eastlike ryk, letter it Byzantynske Ryk. Yn
1356 feroveren de Osmanen it lân. Pas yn 1823 wie Grikelân wer in selsstannige
steat en waard in monargy. Op 28 oktober 1940 hawwe de Italjanen besocht it lân
te besetten. Grikelân fersette him fûl dêrtsjin oant de Dútsers op 6 april 1941
it lân feroveren. Yn oktober 1944 marsjearren de Britten Atene yn. In militêre
steatsgreep yn 1967 late yn 1973 ta ôfskaffing fan de monargy. Nei de ein fan de
militêre diktatuer yn 1974 kaam der wer in demokratyske republyk ta stân.

It meastepart fan de befolking binne etnyske Griken. Minderheden binne de
Albanezen, Armeenjers, Turken, Bulgaren en Masedoanjers. Sa'n 25 % fan de
allochtoane befolking wennet yn of om Atene hinne.

Grikenlân is in stiftend lid fan de Feriene Naasjes (1945). It lân is sûnt 1949
lid fan de Rie fan Jeropa, sûnt 1952 fan de Noard-Atlantyske
Ferdrachsorganisaasje en sûnt 1981 fan de Jeropeeske Uny.

BYP per persoan is $30.600 (2007). Gearstalling fan BYP per sektor is 3,6%
lânbou, 24,5% yndustry en 71,9% tsjinsten. Nettsjinsteande alderlei
privatisearingen is yn Grikelân noch sprake fan in protte troch de steat
stjoerde ekonomy. Ungefear in tredde fan de eksport bestiet út lânbouprodukten.
Wylst de yndustrialisearing yn de tekstyl- en tabaksbranche tanomd is wurdt it
byld noch hieltyd bepale troch lytse bedriuwkes. De tsjinstensektor nimt in
bysûnder grut plak yn fan it BYP. Grikelân beskikt oer de op trije nei grutste
hannelsfleat fan de wrâld, dat is sa'n 18% fan de wrâldkapasiteit.

De ekonomy fan Grikelân hinget foar 15% fan it toerisme ôf. Grikelân is in
klassyk reislân. De opgravings út de âldheid en de strannen lûke alle jierren
miljoenen fakânsjegongers.

Maaie 2010 krige de regearing fan Giorgos Papandreou te te meitsjen mei grutte
finansjele tsjinfallers. It die bliken dat de Grykske oerheid jierrenlang
finansjele sifers ferfalske hie. Mei troch de ynternasjonale kredytkrisis en
eardere net-kontrolearre útjeften rekke Grikelân yn in grutte jildkrisis dy't ek
gefolgen foar de Eurosône hat. Allinne mei help fan de EU-lannen en it IMF koe
foarkaam wurde dat it lân fallyt gie. De EU en het IMF holpen it lân mei
lieningen, mar Grikelân moast wol tasizze dat it begruttingstekoart bot
weromkrong wurde soe.

Yn 2005 wienen der 2.459.988 Grykske mannen fan tusken de 16-49 jier. Dêrfan
wienen 2.018.557 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2005 wienen dat der 58.399.

Wichtichste havens binne Agioitheodoroi, Aspropyrgos, Pachi, Piraeus en
Tessaloniki. Atene en Tessaloniki hawwe de grutste fleanfjilden fan Grikelân. De
maksimum snelheid op de autodyk is 130 km/h.

Grikelân hat (2006): 117,533 km ferhurde dyk. 2.571 km spoardyk. 6 km farwetter.



https://fy.wikipedia.org/wiki/Fossyl

Under fossilen wurde ferstien alle resten en spoaren fan planten en dieren dy't
yn de boaiem fan de ierde konservearre binne. Wol gauris wurdt der tocht dat
fossilen altyd 'ferstiend' binne, mar dat hoecht net. It wurd fossyl is ôflaat
fan it Latynske fossilis, dat "opgroeven" betsjut. De wittenskip dy't fossilen
bestudearret hjit paleontology.

Fossilen wurden faak yn ferbân brocht mei de bonken fan dinosauriërs of fan
mammoeten en it is yndied sa dat de hurde parten fan in organisme de grutste
kâns meitsje om troch fossilisaasje konservearre te wurden. By dieren mei
wringen binne dat de bonken en benammen de tosken. De sêftere weefsels fan it
organisme bliuwe allinnich yn bysûndere gefallen bewarre en binne sadwaande tige
seldsum. De sêftere weefsels wurde allinne bewarre as se gau bedobbe reitsje
ûnder in laach dy't se ôfskermet tsjin it rottingsproses of opfretten wurde
troch dieren. Mei allinne de hurde parten is it somtiids dreech op in goed byld
te krijen fan it komplete oragnisme.

Der bestean in oantal bysûndere foarmen fan fossilisaasje. Yn barnstien bygelyks
wurde soms folseine ynsekten fûn dy't ynsletten binne omdat de hars wêr't de
barnstien út ûntstien is in goede ôfsluting foarmet tsjin oksidaasje. Datselde
jildt yn it grut ek foar tarputten. Yn de omkriten fan de Amerikaanske stêd Los
Angeles is de La Brea tarputten hjir in goed foarbyld fan. Fan de dieren dy't yn
dizze tarput finzen rekke binne, bleaune de bonken faak tige goed bewarre.
Boppedat loeken de dieren dy't fêst kamen te sitten faak rôfdieren oan dy't ek
wêr ferstrikt rekken. Op dizze wize waard tidens it Pleistoseen in
"bonketsjerkhôf" foarme.

Fossilen meitsje it mooglik om de âldens fan ierdlagen te bepalen. Sokke
fossilen wurde gidsfossilen neamd.



https://fy.wikipedia.org/wiki/Dei

In dei is de perioade dêr't in planeet yn om syn as draait. Yn 't bysûnder de
rotaasjeperioade fan de ierde.

De dei hat net in konstante doer. Op grutte skaal sjoen nimt de rotaasje fan de
ierde ôf, en op lytsere skaal feroaret de rotaasje mei de temperatuer fan de
ierde. Yn de moderne tiid binne dizze ferskillen mjitber wurden, en dêrtroch is
it mooglik wurden de tiidrekkening der oan oan te passen, troch it tafoegjen fan
skrikkelsekonden.

In dei wurdt opdield yn 24 oeren, teld as twa kear tolve. De dei bejint net op
elts plak op ierde tagelyk; yn eltse tiidsône begjint in nije dei as it yn dy
tiidsône tolve oere nachts wêst hat. By de simmertiidsoergongen is de dei ien
oere langer of koarter.

Yn de tsjinstelling mei nacht is de dei allinnich de perioade tusken
sinne-opgong en sinne-ûndergong. By dy betsjutting wurdt foar in perioade fan 24
oere it wurd etmel brûkt.

In gewoane dei is 24 oeren, 1.440 minuten, 86.400 sekonden. Sân dagen binne in
wike; 28, 29, 30, of 31 dagen binnen in moanne; 365 of 366 dagen binnen in jier.



https://fy.wikipedia.org/wiki/Bibel

De Bibel is de gongbere namme foar in kanonike samling teksten dy't yn
ûnderskate gearstallings as hillich beskôge wurdt troch de joadske en kristlike
godstsjinsten. Ferskillende religieuze groepen beflappe ferskillende boeken yn
harren kanons of foegje ekstra materiaal ta oan 'e kanonike teksten. Yn 'e
westerske wrâld (en dêrmei dus ek yn Fryslân) sil mei "de Bibel" ornaris de
algemiene kristlike kanon fan 66 boeken bedoeld wurde, mar de kanon fan 'e
Etiopysk-Otterdokse Tsjerke beslacht 88 boeken, wylst de joadske Bibel, de
Tenach, mar 24 boeken hat en inkeld it earste diel fan 'e kristlike Bibel
omfettet, it saneamde Alde Testamint, dat oarspronklik skreaun wie yn it
Hebriuwsk, mei beskate passaazjes yn it Arameesk. It twadde diel fan 'e
kristlike bibel, it Nije Testamint, is in lettere tafoeging en wie oarspronklik
skreaun yn it Gryksk.

Koartsein fertelt de Bibel it ferhaal fan 'e skiednis fan 'e wrâld en de minske,
hoe't dy troch de iene God skepen binne en hoe't it dermei ôfrinne sil oan 'e
ein fan 'e tiden. Hoewol't it eins in samling fan losse geskriften is dy't
oanwiisber skreaun binne troch in ferskaat oan skriuwers (likernôch fjirtich),
oer in perioade fan om-ende-by de tûzen jier, beskôget in grut part fan 'e
joadske en kristlike leauwenden de Bibel dochs as "it Wurd fan God"; sy hâlde út
dat de skriuwers de wurden dy't se delskreaune fan God krigen hawwe moatte troch
de wei fan godlike ynspiraasje.

De âldste oerlibjende folsleine kristlike Bibels binne Gryksktalige manuskripten
út 'e fjirde iuw. It âldste hanskrift fan 'e joadske Tenach, yn it Hebriuwsk en
it Arameesk, datearret út 'e tsiende iuw. De Bibel is it meast ferkochte boek yn
'e wrâld, mei in jierlikse ferkeap fan 25 miljoen eksimplaren. It is ek it meast
oersette boek en hat troch de iuwen hinne in grutte ynfloed hân op 'e Westerske
kultuer en op 'e talen fan joadske en kristlike folken. De earste folsleine
Fryske bibeloersetting, fan dû. Geart Aeilco Wumkes en Eeltsje Boates
Folkertsma, ferskynde yn 1943.

It wurd en de namme "bibel" komme fan it Aldgrykske τὰ βιβλία (tà biblía), wat
"de boeken" betsjut. Dat wurd is it meartal fan biblion, wat oarspronklik brûkt
waard as oantsjutting foar "papier", "geskrift", "boek(rôle)", al wie de
oarspronklike betsjutting "lytse Byblos" of "lyts papyrus", mooglik ferneamd nei
de stêd Byblos, dy't foar Grikelân de papyrusbast levere. Yn dy strekking fan
"de boekrôlen", waard it wurd al foar it begjin fan 'e Westerske jiertelling
troch hellenistyske joaden brûkt.

De kristlike Bibel bestiet út twa dielen: it Alde en it Nije Testamint, beiden
ûnderferdield yn in rige aparte boeken en geskriften dy't ûnderling tige
ferskille kwa lingte en styl, en dy't net skreaun binne as parten fan 'e Bibel,
mar neitiid gearstald binne ta de Bibel. Dêrby is in kar makke hokfoar boeken
oft kanonyk binne, en dus al ta de Bibel hearre, en hokker oft apokryf binne en
net ta de Bibel hearre. De mienings oangeande dy yndieling binne ferdield, en
der besteane dan ek grutte ferskillen tusken de gearstalling fan 'e Bibels fan
'e Roomsk-Katolike Tsjerke en de ûnderskate protestantske, eastersk-otterdokse
en oriïntaalsk-otterdokse denominaasjes. De measte bibelboeken binne skreaun yn
proazafoarm, mar guon, lykas de Psalmen en it Heechliet, komme ûnder it kopke
poëzij. De boeken fan 'e kristlike Bibel binne fierders ûnderferdield yn
haadstikken (troch de trettjinde-iuwske aartsbiskop fan Canterbury Stephen
Langton) en dy haadstikken wer yn fersen (troch de sechstjinde-iuwske Frânske
printer Robert Estienne). Hjoed de dei wurde bibelsitaten oanhelle mei boek,
haadstik en fers (bgl. Genesis 1:1-10).

It Alde Testamint komt rûchwei oerien mei de joadske Tenach, al hat it in oare
yndieling. It fertelt efterinoar oer it oanbegjin en de skepping fan 'e wrâld en
de minske troch God, de sûndfloed, de aartsfaars, de Ballingskip yn Egypte, de
weromkear fan 'e âlde Hebreeërs nei it Unthjitten Lân, de skiednis fan it
keninkryk Israel en letter teffens fan it keninkryk Juda ûnder de rjochters en
dêrnei de keningen, de ferrinnewearring fan dy beide keninkriken troch de
Babyloaniërs en de Alde Assyriërs, de Babyloanyske Ballingskip en de weromkear
fan 'e joaden út Babyloanje, en einiget mei de profesijen fan in hiele rige
profeten.

Hjirûnder de opsomming fan 'e boeken fan it Alde Testamint. De kanon (en
folchoarder) is dy fan 'e Nije Fryske Bibeloersetting fan 1978. (De tradysjonele
ûnderferdieling yn Wet, Skiednis, Poëzij en Wiisheid, Grutte Profeten en Lytse
Profeten is ûnoffisjeel en net yn hokfoar bibel ek werom te finen.)

Yn 'e kanon fan 'e Roomsk-Katolike Tsjerke folgje de boeken Tobit en Judit fuort
nei Nehemia, wylst Ester (Gryksk) oan Ester tafoege is. Nei Ester komme 1
Makkabeeërs en 2 Makkabeeërs en nei it Heechliet folgje de Wysheid fan Salomo en
Jezus Sirach. Barûch (it Brief fan Jeremia ynbegrepen) stiet tusken Kleilieten
en Ezechiël yn; Azarja (of It Liet fan Azarja) foarmet in passaazje fan it boek
Daniël (nei Daniël 3:23); en Suzanne en Bel en de Draak binne oan Daniël tafoege
as de beide lêste haadstikken.

De Anglikaanske Tsjerke makket yn 'e liturgy gebrûk fan 'e deuterokanonike
boeken. Sadwaande befetsje anglikaanske Bibels in taheakke oan it Alde Testamint
mei dêryn alle apokrife boeken dy't ek yn 'e Fryske bibeloersetting steane, en
dêropta noch 1 Esdras, 2 Esdras en it Gebed fan Manasse.

De Gryksk-Otterdokse Tsjerke en de Russysk-Otterdokse Tsjerke erkenne alle
boeken fan 'e protestantske kanon en de boppeneamde roomske tafoegings, en
dêropta ek noch 3 Makkabeeërs, 1 Esdras, it Gebed fan Manasse en Psalm 151. Mei
de Georgysk-Otterdokse Tsjerke erkent de Russysk-Otterdokse Tsjerke fierders
teffens 2 Esdras. It boek 4 Makkabeeërs wurdt inkeld as kanonyk erkend troch de
Georgysk-Otterdokse Tsjerke, al wurdt it yn 'e Gryksk-otterdokse Bibel wol as
apokrife taheakke ôfdrukt.

Ta de kanon fan 'e Syrysk-Otterdokse Tsjerke hearre Psalm 151, de Psalmen
152-155, de Iepenbiering fan Barûch en 2 Barûch (ek wol bekend as it Brief fan
Barûch). De Etiopysk-Otterdokse Tsjerke erkent û.m. de boeken Jubileeën, Henoch
en 1, 2 en 3 Meqabyan (net te betiizjen mei 1, 2 en 3 Makkabeeërs).

It Nije Testamint is in lettere kristlike tafoeging oan 'e Bibel, besteande út
'e fjouwer kanonike evangeeljes, dy't fertelle oer it libben en hanneljen fan 'e
kristlike ferlosser Jezus Kristus; de Hannelingen fan 'e Apostels, wêryn't de
skiednis fan 'e iere kristenen fêstlein is; 21 brieven (14 fan Paulus, 3 fan
Jehannes, 2 fan Petrus en 1 elkmis fan Jakobus en Judas); en de Iepenbiering,
dy't de ein fan 'e tiden foarseit.

Hjirûnder de opsomming fan 'e boeken fan it Nije Testamint. De kanon (en
folchoarder) is dy fan 'e Nije Fryske Bibeloersetting fan 1978.

Dêrûnder binne fjouwer boeken dy't troch Marten Luther net as kanonyk beskôge
waarden. Dat binne it Brief oan de Hebreeërs, it Brief fan Jakobus, it Brief fan
Judas en de Iepenbiering fan Jehannes. Dy bibelboeken, dy't neffens de lutherske
tsjerken dus apokryf binne, wurde ornaris wol opnommen yn 'e lutherske Bibel,
mar dêr steane se byinoar yn in taheakke efter alle oare boeken fan it Nije
Testamint.

De protestantske tsjerken, de Roomsk-Katolike Tsjerke, de eastersk-otterdokse
tradysje en ferskate oriïntaalsk-otterdokse tsjerken (lykas de Syrysk-Otterdokse
Tsjerke en de Etiopysk-Otterdokse Tsjerke) hâlde allegearre harren eigen
oardering fan 'e boeken fan it Nije Testamint oan.

Bibelske hânskriften út de Aldheid binne oerlevere op papyrus- of lederrôlen, en
binne skreaun mei in inket op koalstof-basis. De lingte fan de rôlen wie beheind
om't de rôlen oars net te hantearjen wienen. De âldst bewarre komplete rol fan
in Bibelsk hânskrift is ien fan de Deade-Seerôlen, de 7,34 meter lange lederen
Jesajarôl dy't om it jier 180. f.Kr. hinne skreaun wurden wie. Fan oare boeken
fan de Joadske Bibel út dy tiid binne talrike fragminten bewarre bleaun. Dielen
fan de Hebriuwske Bibel waarden om it jier 250 f.Kr. hinne yn Aleksandrje yn de
Grykske ferkearstaal Koiné oerset, in folsleine oersetting dêrfan wie om it jier
100 n.Kr. klear. De útwreiding fan it kristendom droech tige by oan it bewarjen
fan de Grykskse Bibeloersetting mei de namme Septuaginta. De âldst folslein
oerlevere Bibelteksten, mei it hiele Nije Testamint, binne de Codex Sinaiticus
en de Codex Vaticanus út de fjirde iuw. Yn de fyfte iuw folget de Codex
Alexandrinus.

Yn de earste iuw nei Kristus ûntstie mei de kodeks in manier om langere
hânskriften fêst te lizzen yn boekfoarm. De siden yn sa'n boek koenen likegoed
fan papyrus of perkamint makke wêze. Resten fan papyruskodeksen mei Grykske
teksten út it Alde en Nije Testamint stamje út de twadde en tredde iuw. It âldst
bekende fragmint fan it Nije Testamint is de Papyrus 52 of Johannesfragmint mei
in tekst út it Evangeelje fan Jehannes dat om it jier 125 ûntstien is. Fan it
Nije Testamint binne noch gjin teksten fûn dy't op rôlen oerlevere wienen. Mei
de ein fan de kanonisaasje fan de Tenach om it jier 135 hinne kaam ek de
needsaak fan in unifoarme ferzje en fokalisaasje fan it Hebriuwske
konsonanteskrift. Dêrmei begûn it tûzenjierrige wurk fan de Masoreten. It
resultaat fan harren wurk waard brûkt foar de earste komplete Hebriuwske
Bibelhânskrift fan de midsiuwen, publisearre yn 1008 mei de namme Codex
Leningradensis (ek wol Codex Petropolitanus). Sûnt de Renêssânse wurdt de
Hebriuwske ferzje fan de Tenach brûkt as boarne foar oersettingen.

Troch de fynst fan Bibelfragminten yn de geniza fan Kaïro om 1850 hinne, en
benammen de Deade-Seerôlen (1947-1956 en 1961), waard de oanname fan in
unifoarme Hebriuwske „oertekst“ foar in diel ûnderút helle. Foar en nei de
kanonisaasje wienen der ferskillende tekstfarianten dy't parallel neist elkoar
bestienen, bygelyks de Septuaginta neist de Samaritaanske Pentateuch (fjirde iuw
f.Kr.). Lykwols befêstigje de nije fynsten de grutte oerienkomsten tusken de
Masoretyske ferzjes en de âldere Hebriuwske Bibelteksten. De ferskillen komme
nei alle gedachten fan de talrike skriuwers en redaktoaren dy't oan de
oerlevering fan de Bibel meiwurken. De ienheidsferzje fan de Masoreten kaam
lykwols oan 'e ein fan dat lange proses, net oan it begjin fan dy tradysje.

Nei de fal fan it Romeinske Ryk wreide it kristendom him fluch út oer Jeropa. Yn
'e Midsiuwen kaam frijwol hiele Jeropa ta de kristlike wrâld te hearren, en
krong it kristendom troch yn elts faset fan 'e Westerske maatskippij en it
deistich bestean fan 'e minsken. Oan 'e Ferljochting ta wie de ynfloed fan 'e
Bibel op religieus mêd fan grut belang, wylst dy ek yn 'e taal, wetjouwing,
keunst, filosofy en op oare terreinen dúdlik te merkbiten wie. Troch de
dominante posysje dy't Jeropa yn 'e twadde helte fan it twadde milennium yn 'e
wrâld krige, wreide de ynfloed fan 'e Bibel him ek oant bûten de Westerske wrâld
út.

Mei de Ferljochting, de skieding fan tsjerke en steat en de wittenskiplike
revolúsje yn Jeropa en Noard-Amearika belune de ynfloed op it iepenbiere libben
fan it kristendom en sadwaande ek dy fan 'e Bibel. Yn 'e lêste iuwen is it tal
minsken ôfnommen dat oan 'e godlike oarsprong fan 'e Bibel leaut. Troch de
sekularisaasje fan de Westerske wrâld is de Bibel as paadwizer foar religieuze
en etyske fragen foar in protte lju net mear fan belang. Yn oare dielen fan 'e
wrâld, bygelyks East-Aazje, Latynsk-Amearika en Afrika, wurdt de belangstelling
foar de Bibel troch grutskalige bekearingen krekt grutter.

Foar somlike wittenskippers, de saneamde kreasjonisten, is de Bibel sawol
histoarysk as natuerwittenskiplik korrekt. De measten sjogge yn 'e Bibel lykwols
net folle mear as in ynteressant kultureel, literêr en religieus dokumint. De
Bibel wurdt oer it generaal beskôge as it bêst ferkochte boek fan alle tiden.
Neffens rûzingen wurde der elk jier sa’n 100 miljoen Bibels printe. De folsleine
Bibel is yn 475 talen oerset, dielen fan 'e Hillige Skrift binne yn mar leafst
2.538 talen te lêzen.

Oan 'e fersprieding fan 'e Bibel en syn boadskip hawwe ek de printebibels tige
bydroegen. Yn printebibels steane plaatsjes dy't de bibelske ferhalen
fertsjutskje moatte, soms mei in lyts stikje tekst as útlis. Der binne hiele
boekwurken mei printen, of losse printen dy't mei-inoar it ferhaal fan 'e Bibel
of in diel derfan fertelle. Dy wiene oarspronklik ornearre foar ûngeletterden of
ûnwittenden, wat de reden is dat se ek wol de "boeken fan de leken" neamd
waarden, of yn it Latyn biblia pauperum (earmebibel). De printebibels wiene
foaral fan 'e sechstjinde oant en mei de njoggentjinde iuw tige populêr. Foar
bern binne der, benammen sûnt de midden fan 'e tweintichste iuw, aparte
bernebibels. Sokke printebibels of bernebibels moasten helpe om in religieus
fûnemint te lizzen, en teffens waarden se brûkt foar kategisaasje.

Hoewol't it ferfryskjen fan 'e Bibel al yn 'e Midsiuwen úteinsette mei
fragmintaryske oersettings yn 'e Aldfryske rjochtsteksten (benammentlik fan Ex.
20:1-17, de Tsien Geboaden, en Mt. 6:9-13, it Us Heit), en yn 'e santjinde iuw
fierder gie mei Gysbert Japiks, dy't in fyftichtal Frysktalige psalmeberimings
makke, hat it Frysk yn ferliking mei omwenjende folken dochs frij let syn
bibeloersetting krigen. Dêrmei waard yn 'e njoggentjinde iuw úteinsetten, doe't
der ferskillende evangeeljes yn it Frysk ferskynden. It hiele Frysktalige Nije
Testamint kaam út yn 1933, en de earste folsleine bibeloersetting, fan dû. Geart
Aeilco Wumkes en Eeltsje Boates Folkertsma, yn 1943, as in útjefte fan it
Nederlands Bijbelgenootschap yn opdracht fan it Kristlik Frysk Selskip.

Yn 1966 rekke dy earste Fryske Bibel útferkocht, mar men fûn it doe net daliks
ferantwurde of gaadlik om ienfâldichwei in nije printinge te publisearjen. Der
wie ntl. beswier út sawol teologyske as taalkundige hoeke tsjin 'e oersetting
Wumkes-Folkertsma. Teologysk sjoen wie men fan tinken dat dy tefolle stipe op 'e
Nederlânske Steatefertaling fan 1637 en te min omtinken joech oan it nije begryp
fan 'e grûntekst dat sûnt dy tiid ûntstien wie. Yn taalkundich opsjoch waard de
taal fan 'e earste oersetting nei fiifentweintich jier al te âldfrinzich fûn en
ek wied er op plakken ûndúdlik of sels ûnbegryplik. Boppedat woe men behalven de
protestantske tsjerken diskear ek de Roomsk-Katolike Tsjerke yn 'e oersetting
behelje. Sadwaande waard besletten ta in folslein nije fertaling ûnder de
ferantwurdlikheid fan 'e Stifting Yntertsjerklike Kommisje foar de Nije Fryske
Bibeloersetting. Oan 'e nije oersetting wurken sokke grutte nammen mei as Ype
Poortinga, Douwe Tamminga, Fedde Schurer, Ulbe van Houten, Paulus Akkerman en
dû. Bernard Smilde. Mei stipe fan 'e provinsje Fryslân, it Nederlands
Bijbelgenootschap te Haarlim en de Katholieke Bijbelstichting te Bokstel waard
it wurk foltôge en kaam yn 1978 de Nije Fryske Bibeloersetting út. Dy is noch
altiten yn gebrûk, yn 'e foarm fan 'e trêde, ferbettere druk fan 1995.

By de Synoade fan Doardt waard yn 1618 frege oan 'e Steaten-Generaal om 'e
oersetting fan in Nederlânske bibel út 'e oarspronklike talen wei te bekostjen.
De út dat fersyk fuortkommen Steatefertaling waard útjûn yn 1637 en hat ûnder
mear bydroegen oan 'e tastânkomming fan it Standertnederlânsk en it yn it
neigean reitsjen fan 'e ûnderskate dialekten en minderheidstalen yn Nederlân.



https://fy.wikipedia.org/wiki/Beton

Beton is in keunstmjittich stiennich materiaal, dat as boumateriaal brûkt wurdt.
It moderne beton is gearstald út it bynmiddel semint en út ien of meardere
taslachmaterialen lykas sân, gryn of stienslach. Semint hat de eigenskip út te
hurdzjen as der wetter oan tafoege wurdt.

Goed beton is in mingsel wêryn de kerlgrutte fan de ferskillende soarten sân en
gryn inoar sa oanfolje, dat it mingsel úthurdet ta in stienachtich en duorsum
materiaal. Yn tsjinstelling ta bygelyks gips lost it úthurde beton net mear op
at it yn oanrekking komt mei wetter.

De Egyptners, Babyloanjers, Foenysjers, Griken en Romeinen koenen eartiids de
foardielen fan it gebrûk fan (net wapend) beton. De Romeinen brûkten it by de
bou fan brêgen en akwadukten. Ek by de bou fan it Kolosseum en it Pantheon war
troch de Romeinen beton brûkt. As bynmiddel war kalk of tras brûkt. Letter rekke
dizze betontechnyk iuwen oanien yn ûnbrûk. Pas yn 1756 makke de Brit John
Smeaton foar de weropbou fan in fjoertoer gebrûk fan in mingsel fan kolk en
klaai. Nei fierdere ferbettering fan dat materiaal yn 1824 en de útfining fan
Portlânsemint troch de Ingelsman Joseph Aspdin (dy't der patint op krige), waard
it gebrûk fan beton op 'en nij ûntdekt. It earste yndustriële bousel fan
portlânsemint waard yn 1842 delset.



https://fy.wikipedia.org/wiki/Antarktika

Antarktika is in wrâlddiel rûn de súdpoal fan de ierde, mei der omhinne de
Súdlike Oseaan of Antarktyske Oseaan. Dy oseaan rint oer yn de Grutte Oseaan en
de Yndyske Oseaan, wêrby de grins tsjintwurdich fêststeld is as de 60e
breedtegraad.

Ferskate lannen hawwe oanspraak makke op parten fan Antarktika. Sokke
gebietsoanspraken genietsje ynternasjonaal gjin erkenning en troch it Antarktysk
Ferdrach wurde se bekrêftige noch ûntstriden. Op kaarten wurde se lykwols gauris
oanjûn om't der oars sa'n grut wyt plak op 'e kaart komt.

Der bestiene al iuwen fermoedens oer in bestean fan in súdlik kontinint, mar
earst yn 1820 waard Antarktika echt "ûntdutsen". Ein jannewaris fan dat jier
berikten trije ekspedysjes koart efterelkoar it kontinint: de Rus Fabian von
Bellingshausen, de Brit Edward Bransfield en de Amerikaan Nathaniel Palmer.

Tusken 1897 en 1899 waard foar it earst (twongen) oerwintere op Antarktika ûnder
de Belgyske ekspedysje laat troch Adrien de Gerlache mei it skip de Belgica.

Op 14 desimber 1911 berikte de Noar Roald Amundsen as earste de Súdpoal. Ek yn
1911/1912 besocht in Britske eksepysje ûnder Robert Scott de Súdpoal te
berikken. Dat slagge mei muoite yn 1912, mar alle dielnimmers oan de ekspedysje
ferlearen it libben op de weromreis.

Yn desimber 1963 berikte G.M.A. Brummer, luitenant-op-see 1e klasse, as earste
Nederlanner de Súdpoal. Hy wie de navigator fan in Amerikaansk fleantúch dy't as
ofsier taheakke wie oan de Amerikaanse Taskforce 43. Dy ferkende Antarktika mei
help fan de iisbrekker USS Glacier.



https://fy.wikipedia.org/wiki/Academy_Award

De Academy Awards, offisjeel folút de Academy Awards of Merit, mar better bekend
as de Oscars, binne in groep Amerikaanske prizen dy't jierliks yn in grut tal
kategoryen útrikt wurde foar bysûndere prestaasjes op it mêd fan 'e film. It
binne wrâlds bekendste en meast prestizjeuze filmprizen, en se korrespondearje
yn 'e Feriene Steaten mei oare wichtige prizen op it mêd fan tillefyzje (de
Emmys), toaniel (de Tonys) en muzyk (de Grammys). Op it terrein fan
pornografyske films hawwe de AVN Awards in ferlykbere status.

De Oscars waarden foar it earst útrikt yn 1929. De tawizing en de útrikking fan
'e prizen wurdt organisearre troch Academy of Motion Picture Arts and Sciences
("Akademy fan Filmkeunsten en -wittenskippen"). De útrikkingsseremoanje, dy't
plakfynt yn it Dolby Theatre te Los Angeles (dat foarhinne it Kodak Theatre
hiet), is ien fan 'e hichtepunten fan it Amerikaanske tillefyzjejier en wurdt
live útstjoerd. De earste tillefyzjeregistraasje wie yn 1953. It is ûnbekend
wêr't de bynamme "Oscar" weikomt, al geane dêr in ferskaat fan ferhalen oer,
allegear like ûnbewiisber en gauris mar frijwat fiersocht. De measte kategoryen
dêr't in Oskar foar takend wurdt, binne basearre op in wedstrydelemint, al
sprekt de Academy of Motion Picture Arts and Sciences leaver fan prizen basearre
op "fertsjinste" (merit). Mar hoe't je it ek neame wolle, feit bliuwt dat in
Oskar yn 'e measte kategoryen min ofte mear as kampioenskipspriis fungearret. De
winners fan 'e Oscars wurde keazen troch de leden fan 'e Academy of Motion
Picture Arts and Sciences (foar de "fertsjinste"-kategoryen) of útornearre troch
spesjaal dêrfoar gearstalde komitees (de spesjale kategoryen).

Troch de jierren hinne binne ferskaten fan dizze prizen opspjalte yn
subkategoryen, lykas "bêste regisseur fan in drama" en "bêste regisseur fan in
komeedzje". De Oscar foar "bêste oarspronklike musical" bestiet noch altyd, mar
is fanwegen te min gadingmakkers sûnt 1984 net mear útrikt.



https://fy.wikipedia.org/wiki/Turksk

Turksk (Türkçe) is ien fan de Turkske talen en de offisjele taal yn Turkije. It
Turksk is ek ien fan de offisjele talen fan Syprus en inkele gemeenten fan
Masedoanje. Der binne sa'n 81 miljoen Turksk-sprekkers. Bûten Turkije wurdt de
taal sprutsen troch Turkse minderheden yn lannen fan de Balkan en de Kaukasus
lykas Irak, Grikelân, Bulgarije, Kosovo, Bosnje, Syrje, Roemeenje, Moldaavje en
Azerbeidzjan. Turksk wurdt ek sprutsen troch in soad ymmigranten yn oare lannen,
lykas Nederlân, Belgje en Dútslân. It is in agglutinearjende taal mei
fokaalharmony. Tige faak wurdt it Turksk as foarbyld neamd as der sprutsen wurdt
oer agglutinearjende talen.

It Turksk makket diel út fan de famylje fan Turkske talen, dy't ek sprutsen
wurde yn in grut part fan Sintraal-Aazje, en dy't sa'n grutte ûnderlinge sibskip
hawwe, dat se foar it meastepart ûnderling fersteanber binne. De Turkske talen
wurden op harren beurt rekkene ta de Altayske talen, dy't hegerop gearkomme mei
de Oeraalske talen. Teminsten neffens guon akademisy lykas de Eastenrykske
taalkundige Dr. Phil. Hermann F. Kvergić. It hege fersteanberheidsgehalte tusken
de ûnderlinge talen, lykas it Altayske Turksk en it Oeraalske Finsk spilet
hjiryn ek in grutte rol.

It Turksk wurdt skreaun mei it Turksk alfabet: in, in bytsje oanpast Latynsk
alfabet. Hjiryn binne ûnder oaren de letters x, q en w net opnomd yn it alfabet,
wylst der wol oare letters ekstra taheakke binne lykas ç, ğ, ı, ö, ş en ü. Dit
alfabet, dat yn it Turksk Türk alfabesi hjit (Turksk alfabet), waard yn 1928 yn
it ramt fan de Kemalistyske herfoarmings yn Turkije ynfierd.

It Turksk alfabet hat 29 letters. De letters Ç, Ğ, I, Ö, Ü en Ş komme net foar
yn it Fryske alfabet.

Foar 1928 waard foar de taal in, ek in bytsje oanpast, Arabysk alfabet brûkt. De
taal skreaun yn dat alfabet wurdt ornaris Osmaansk neamd (Turks: Osmanlıca).

Hoewol't it eigentlik deselde taal is, gean de ferskillen tusken it hjoeddeiske
Turksk en it Osmaansk fierder as allinnich it skrift. It Osmaansk is ôfmakke mei
in hiel soad Arabyske en Perzyske lienwurden en troch taalsuvering hat men dy
ynfloed yn it hjoeddeiske Turksk drastysk redusearre. Hjirtroch is der in grut
ferskil yn wurdskat ûntstien. Wylst it Osmaansk as elitetaal foar de eallju, de
geastlikheid en de riken foar it folk ûnfersteanber wie, waard it puristyske
Öztürkçe, wat as reaksje yn opdracht fan Kemal Atatürk ûntwurpen waard, likemin
troch folle minsken begrepen. Nei in oantal tige kontroversjele
taalherfoarmings, net selden lykop geand mei (gewelddiedige) rezjymwikselings,
is de hjoeddeiske Turkske skriuwtaal ûntstien, dy frij aardich by de sprektaal
oanslút.



https://fy.wikipedia.org/wiki/Ryn

De Ryn is in Jeropeeske rivier fan 1.230 km. De rivier begjint yn Switserlân,
wurdt dan de grins mei Lychtenstein, dan de grins mei it Eastenryk en dêrnei de
grins mei Dútslân. De Ryn giet fierder as de grins tusken Dútslân en Frankryk en
dan troch Dútslân fierder oant er yn Nederlân komt. Dêr split de Ryn him yn de
Waal, de Isel en de Lek. De Waal en de Lek rinne fierder nei it westen en komme
úteinlik út yn de Noardsee; de Isel giet nei it noarden en komt út yn de
Iselmar.

De Ryn had in streamgebiet fan 185.000 km². Njonken de Ryn sels lizze yn dit
gebiet in tal sydrivieren fan de Ryn, mei oaren de Are, de Nekker, de Main, de
Mûzel, de Laan, de Siich, de Roer en de Lippe,

De Ryn en de Donau foarmen it grutste part fan de ynlânske noardgrins fan it
Romeinske Ryk. Sûnt dy tiid hat de Ryn altyd wichtich west foar it ferfier fan
guod en minsken nei en fan de binnenlannen fan Jeropa. De Ryn hat ek altyd
definsive betsjutting hân en de basis west foar regionale en ynternasjonale
grinzen. De protte kastielen en prehistoaryske fortifikaasjes oan de rivier
tsjûgje fan it grutte belang fan de rivier as wetterwei. Op dy plakken koe it
rivierferkear tsjinhâlden wurde, meastal foar it heffen fan tol troch de steat
dy't in beskaat stik fan de rivier behearske.



https://fy.wikipedia.org/wiki/Ren%C3%AAss%C3%A2nse

De Renêssânse (letterlik werberte) wie yn de skiednis fan Jeropa in tiidrek fan
it opbloeien fan keunst, wittenskip en letterkunde dy't har grûnslach hie yn de
werberte fan de ferwurvenheden fan de Klassike Aldheid. De Renêssânse begûn yn
Itaalje yn de 13e of 14e iuw en fersprate him yn de folgjende iuwen oer de rest
fan Jeropa. De term wurdt yn algemiene sin ek brûkt foar oare perioaden fan
kultureel weroplibjen yn de skiednis, lykas de Karolingyske Renêssânse.

Yn 1860 kaam it wichtige "Die Kultur der Renaissance in Italien" fan de
keunsthistoarikus Jacob Burckhardt út. Burckhardt definiearret de Renêssânse as
in nea-sjoene weroplibbing en bloei yn de fyftjinde en sechstjinde iuw yn
Itaalje fan de keunsten en wittenskippen, wêrby't it wrâldske en realistyske
aard fan dy keunsten en it tanimmend yndividualisme sjen litte dat de Midsiuwen
oer binne en de Moderne Tiid kommen is.

Yn Itaalje kamen wichtige stêden ta stân. Troch politike misledigings rjochten
hja har op in idealisearre ferline, dêr't it klassike Rome de wrâld behearske yn
in tiid dat adel en geastlikheid noch net bestiene. Op dy wize kaam it ta it
fannijs ûntdekken fan de klassike beskaving: rjocht, dichtkeunst en
arsjitektuer. De keizer hie al net in soad macht en de paus sette ôf nei
Avignon. De stêden beskôgen harsels as selsstannich. Ekonomyske fleur joech de
boppelaach fan de befolking de mooglikheid fan it libben te genietsjen.

De stêden stipen keunst en wittenskip. It beoefenjen fan de wittenskip bûten de
tsjerke om smiet befrijende ûntdekkings op: de Skinking fan Constantijn waard yn
1440 troch Lorenzo Valla ûntmaskere as ferfalsking. De Renêssânse wie dus in
beweging fan de stêd, mooglik makke troch wolstân. Se leauden yn dy tiid dat der
wiswier in nij tiidrek kommen wie.

Nei de fal fan Konstantinopel, in útkomst fan de 4e krústocht, is der in
artistike ynjeksje fan East nei West, trochdat der in kultuerferskowing plak
fynt. Men kin sizze dat dêr it iere begjin fan de Renêssânse leit.

Meast wurdt de keunstner Giotto di Bondone (1266/7-1337) út Florence as it
begjin fan de Renêssânse sjoen. Giotto makke fresko's dy't in yllúzje toanden
dy't al iuwen net mear makke wie, de yllúzje fan de romte op in plat oerflak. As
wy nei ien fan syn fresko's yn de Cappella degli Scrovegni yn Padua
(Noard-Itaalje) sjogge, fides makke om 1306 hinne, dan liket it krekt as sjogge
wy nei in byldhouwurk, in Goatysk byldhouwurk. Dy yllúzje waard ûnder oare
fuortsterke troch it tapaste ferkoarte yn de earm en de modellearring fan it
antlit en it gewaad.

De Renêssânse begûn yn Itaalje en dêrnei fersprate de beweging him stadichoan
oer West-Europa. Fan 1300 oant 1450 bleau de Renêssânse foaral yn Itaalje,
dêrnei oant 1600 beynfloede de Renêssânse hiel West- en Midden-Europa. Lang om
let berikte de Renêssânse ek de koloanjes yn Noard-Amearika en Súd-Amearika,
sadat de hiele Westerske wrâld der troch beynfloede waard. Sjoch ek
Quattrocento.

De keunst ûndergie grutte feroarings: realisme waard as tige wichtich beskôge.
Sadwaande rjochten minsken har ek mear op har eigen 'realiteit'. Ek nijsgjirrich
oan de Renêssânse binne de ferskillende uteringen derfan yn it Noarden en it
Suden (wêrby't de Alpen meast as skieding nommen wurde kin).

Rûchwei is it ienfâldichst ûnderskie te sjen yn de ferskillen hoe't de
keunstners korrekt skilderje woene. Yn it suden waard dat dien nei it ûntdekken
fan Giotto neffens it perspektyf, ek wol matematysk korrekt neamd. Yn it noarden
seagen se mear yn it detaillearre neiskilderjen, dêr't it skilderwurk yn kwestje
ek korrekt troch waard. Dêrby moatte wy wol betinke dat de skildertechniken
rûnom oars wiene. Yn it suden wurken se net allinnich op doek, mar makken se ek
fresko's, wylst yn it noarden op doeken skildere waard. Fresko's binne yn it
noarden, mei it fochtige klimaat, net sa goed te bewarjen as yn de súdliker
lannen.

Yn de tiid fan de Renêssânsekeunst wiene in soad keunstskilders aktyf mei it
meitsjen fan skilderijen.

De skilderkeunst fan wichtige keunstskilders út de Renêssânse is ûnder te
ferdielen yn:

Foaral yn Itaalje is in tiidrek fan artistike hichtepunten. It binne tiden fan
opfallende technyske ynfentiviteit;de oaljefervetechnyk wurdt útwurke nei in
ultime ferfining, houtfyk en kopergravuere binne in soad brûkte nije techniken,
de boekdrukkeunst is der en it wiskundich en estetysk útwurkjen fan it lineêr
perspektyf.

Yn de byldhoukeunst komme in tal ynnovaasjes foar, types as de buste en it
ruterstânbyld dy't streekrjocht oernommen wurden fan de klassike âldheid. Bekend
wiene foaral Donatello, Michelangelo en Leonardo da Vinci. Te ûnderskieden binne
de Iere Renêssânse en de Heech-Renêssânse.

De gebouwen fan de iuwen dy't west hiene moasten ferdwine: Konstantijn syn
haadtsjerke boppe Petrus syn grêf moatst plak meitsje foar in nije tsjerke. It
weroplibjen fan de âldheid springt benammen yn de arsjitektuer yn it each. Se
bestudearren de ferhanneling fan de Romein Vitruvius en namen de mjitte fan
antike gebouwen om har de 'taal' fan dy arsjitektuer eigen te meitsjen (mei
foarmen lykas Frontons, aailisten, Doryske, Ionyske, Korintyskee pylders; mei de
'grammatika', de regels fan it byinoar foegjen fan de ûnderdielen). Italjaanske
arsjitekten wiene ûnder oare Filippo Brunelleschi, Palladio en Donato Bramante.

Ek yn oare lannen is de Renêssânse-arsjitektuer werom te sjen yn in soad Frânske
kastielen yn de Loiredelte. It bekendste Renêssânse-kastiel yn Frankryk is it
kastiel fan Fontainebleau.

De Renêssânse seach him as in werberte fan de kultuer fan de antiken. Giorgio
Vasari (1511-1574) sjocht sûnt de tiid fan de 'barbaren' in opgong fan de
moderne styl yn trije etappes, dêr't er minachtsjend by ferwiist nei de Grykske
(Byzantynske) en nei de Dútske Goatyske styl.

De Renêssânse liket gauris foaral in brek mei de midsiuwske tradysje dy't
legitimearre wurdt troch te suggerearjen dat se tebek geane nei in noch âlder
tradysje, dy fan de âldheid. De midsiuwskers wurdt ferwiten dat krekt sy mei de
tradysje brutsen ha. Dêrmei kin de Renêssânse as histoarisearjende foarmjouwing
sjoen wurde.

Boppedat lei it de Italjaanske keunstners net swier op 'e mage om de Goatyske
tradysje ôf te wizen: dy wie dêr dochs al amper woartele. Ek bliuwe der mear
resten fan it kristendom efter as se tajaan wolle soene. Kristlike motiven siere
noch oant fier yn de moderniteit de tsjerken en privee-kapellen, en yn de
filosofy is it humanisme noch lange jierren net tsjin it bastion fan de
skolastyk wapene.

De stedsrenêssânse en it boetepreekjen fan de biddeloarders botsten mei elkoar.
De prior fan in dominikanekleaster, Girolamo Savonarola (1452-1498) hie mei syn
preekjen safolle ynfloed op de befolking dat se alle tekens fan wrâldsk libben
ferneatige: de hearskersfamylje fan de Medisy moast de stêd út.

De Renêssânse yn Itaalje hie in nije kyk op de minske ûntstean litten: de klam
kaam te lizzen op de minsklikens, de 'humanitas', nei it model fan de
klassyk-Romeinske kultuer. It wurk fan de letterkundigen en taalkundigen krige
letter de namme 'humanisme'. In wichtige grûnlizzer fan it humanisme is Giovanni
Pico della Mirandola.

Foar de Renêssânse wie de wittenskip sa goed as hielendal basearre op in relatyf
lyts tal tradisjonele boeken en skriuwers. Dat wie yn it foarste plak (fansels)
de bibel, mar dêrneist ek in tal Grykske en Romeinske skriuwers lykas Plato,
Aristoteles en Galenus. It wurk fan dy wittenskippers wie it jaan fan
kommentaren op dy boeken en it tapassen fan dy wurken op aktuele situaasjes.

De humanisten wiene de earste groep dy't har tsjin dat strakke korpus fersetten.
Se brieken net mei de tradysje fan it jin basearjen op klassike wurken, mar
stelden dat der op beskate punten flaters yn de oersetting út it Gryksk wei (of
foar it Alde Testamint út it Hebriuwsk wei) nei it Latyn sieten. Om dat foar te
kommen, moasten boarnen sa ticht mooglik by it orizjinele wurk rieplachte wurde.
Lettere tafoegings en útlizzerij wiene lang sa wichtich net. Dêrneist woene de
humanisten ek mear skriuwers en learde lju oan it standertwurk tafoegje.

Dêr hold de fernijing yn de wittenskip net op. Andreas Vesalius snie sels yn
liken foar ûndersyk fan de anatomy en kaam ta de konklúzje dat Galenus op
beskate punten mis west hie. Copernicus yntrodusearre it heliosintrysk
wrâldbyld. Galilei brûkte de teleskoop om mear oer de himel oan de weet te
kommen. Kartograven makken kaarten sekuerder as dy fan Ptolemaeus en lieten it
yn de âldheid ûnbekende wrâlddiel Amearika sjen.

Stadichoan kaam it besef dat de lju de kennis út de Aldheid dêr't se sa mei
bewûndering by opsjoen hiene oan it ynheljen wiene. Dat stimulearre it
selsbetrouwen en de selsbewustens fan de ûndersikers fiks en se begûnen
entûsjast hieltyd faker de sa as foarfêst leaude 'wierheden' fan de autoriteiten
út de antike kultuer yn twifel te lûken en op wierheid nei te gean. En sa
groeide ein 16e iuw, begjin 17e iuw it besef by de wittenskippers dat net
kontemplaasje op de histoaryske grutheden fan it fakgebiet, mar eigen
observaasje en ekspearimint de kaai wiene ta kennis. De moderne wittenskip wie
berne.

Tusken Renêssânse en reformaasje siet in ferbân: deselde krityske hâlding foar
de betinklike tastannen yn de tsjerke oer, en itselde omtinken foar de boarnen
fan de bibel. Al foar de Renêssânse wiene der by no en by dan kritisy fan de
libbensstyl fan in soad prelaten fan de tsjerke. Mar doe waarden dy net bot
heard of wie it sels libbensgefaarlik om soks al te lûd te ferkundigjen. Yn de
rin fan de 13e-15e iuw kamen der lykwols hieltyd mear fan dy dissidinten en se
krigen ek hieltyd mear in harkjend ear fan opkommende nije yntellektuelen. Dy
gongen werom nei de boarnen fan it evangeelje en seagen dat dochs in soad fan de
deistige tsjerklike praktyk net strookte mei de foarskriften en libbenswize dy't
yn de evangeeljes en brieven fan de apostels beskreaun stiene. Doe koe in grutte
konklúzje net lang mear útbliuwe. De reformaasje soe begjinne.



https://fy.wikipedia.org/wiki/Paus

De paus is yn de Roomske tsjerke de opfolger fan Petrus, lieder fan de tsjerke
en plakbesetter fan Kristus op ierde.

De paus is de Hillige Sit, biskop fan Rome, aartsbiskop fan de Romeinske
tsjerkeprovinsje, primaat fan Itaalje en patriarch fan it Westen. De paus is ek
de soeverein monarch fan Fatikaanstêd.

De titel fan Paus of Hilliche heit (Gryksk: pappas; Latyn: papa) en de funksje
fan plakbesetter fan Kristus op ierde wienen oarspronklik mien foar alle
biskoppen. Earst yn de 6e iuw ûntstie it idee dat de biskop fan it biskdom fan
Petrus de earste ûnder de biskoppen wêze moast.

De symboalen fan de paus hawwe tradysjes dy't werom gean ta de tiid fan en foar
Kristus, en ta de gebieten fan de Middellânske See en it Heine Easten. Bygelyks,
de wite toga fan de paus, syn krússtêf en de pauslike fiskersring binne nei alle
gedachten basearre op âlde Romeinske symboalen.

In wichtich symboal fan de pausen is de trijekroan. De trijekroan is ûntstean út
de tiara fan de foar-kristlike preester-keningen fan Perzje. De biskoppen fan
Rome hienen oarspronklik in biskopsmûtse, lykas oare biskoppen, mar paus
Hormisdas kombinearre dy mei de kroan dy't er fan Klovis krige ta in tiara,
Bonifatius VIII foege dêr yn 1298 in twadde kroan by, foar wylst Clemens V
likernôch 1314 de earste wie dy't in tredde kroan hie. Ferskate betsjuttings
binne oan dizze trije kroanen takend, mar de oarspronklike betsjutting is
ûnbekend.

Feitlik hienen ferskate pausen eigen trijekroanen, en guon dêrfan binne hieltiid
noch yn it Fatikaan te finen. Paus Paulus VI hat syn trijekroan oan 6 febrewaris
1968 oan de Basilica of National Shrine of the Immaculate Conception yn
Washington jûn, en sûnt hawwe de pausen gjin trijekroanen mear droegen. De
trijekroan is lykwols net, as guon oare symboalen, ôfskaft en is hieltiid noch
in pauslik symboal. Eltse paus kin kieze dy wer te brûken.

Yn teory kin in paus it pontifikaat ek wer dellizze, mar sûnt 1294 is dat net
mear bart. As de funksje frij komt, komme de kardinalen, nei tusken de twa en
trije wike yn Rome gear yn konklaaf. Yn dat konklaaf wurdt in doopte katolike
man, meast ien fan dy kardinalen, ta it pontifikaat roppen. Dit wurdt bepaald
troch in searje fan stimmings, oant mear as twatredde fan de kardinalen op ien
kandidaat stimt, útsein dat nei de tritichste stimming beslet wurde kin dat in
gewoane mearheid genôch is. Dy kandidaat kiest dan in pauslike namme, en wurdt
toand oan de wrâld. Op de earstfolgende snein of feestdei wurdt de kandidaat dan
ta paus wijd.

Nei de dea fan paus Johannes Paulus II op 2 april 2005, waard op 19 april
Benedictus XVI ta paus roppen. Sûnt 24 april is er paus fan de Roomske tsjerke.
Benedictus hat oankundige dat er him 28 febrewaris 2013 om 20.00 oere út it amt
weromlûke sil. Dat makket him de earste paus dy't frijwillich ophâldt sûnt 1415.



https://fy.wikipedia.org/wiki/Oersetting

In oersetting is it oersetten fan in wurd of tekst yn in oare taal as de
oarspronklike.

Om goede oersettings meitsje te kinnen is mear noadich as kennis fan beide
talen. Fan de boarnetaal moat net allinnich de letterlike betsjutting, mar moate
ek de nuânses, grapkes en wurdboarterijen begrepen wurde (sjoch it foarbyld
hjirûnder). Yn de doeltaal moat ek in sadanige behearsking oanwêzich wêze dat de
oersetter sûnder muoite wat op in grut oantal ferskillende wizen sizze kinnen.
Eltse taal hat in eigen idioom, stylkonstruksjes dy't net ien op ien oer te
setten binne. Ek mei de kultuer fan it lân fan de boarnetaal moat de oersetter
einliks goed yn thús wêze. Foar ien dy't net twatalich grutbrocht is, is
meastentiids net mooglik om folslein yn in taal te skriuwen dy't net de
memmetaal is.

In technyske hantlieding moat meastentiids letterliker oerset wurde as in
romantysk ferhaal. Ferskillen yn kultuer liede faak, of altyd ta begripen yn de
oarspronklike dy't foar de doelgroep sûnder ekstra útlis net te folgen binne,
sokke ekstra útlis wurde realia neamd. De oersetter moat yn sokke gefallen kieze
foar mear útlis, of foar it substituere fan in oar mar ferlykber begryp in de
doeltaal. In manier fan oersetten dy't troch in protte as ideaal sjoen wurdt, is
in tekst sa ôf te leverjen dat it foar de lêzer krekt sa liket dat de skriuwer
yn de eigen taal fan lêzer skreaun hat.

Berucht binne wurden dy't wat foarm oan giet in soad likje op (meastentiids
etymologyske besibbe) wurden yn de oare taal, mar in oare betsjutting hawwe. In
foarbyld: it Fryske wurd 'dreech' hat in folslein oare betsjutting as it
Nederlânske droog.



https://fy.wikipedia.org/wiki/Nederl%C3%A2nsk

It Nederlânsk (Nederlânsk: Nederlands) is in Westgermaanske taal dy't fan âlds
sprutsen wurdt yn Nederlân, noardlik Belgje en lytsere oangrinzgjende dielen fan
Frankryk en Dútslân. It wurdt ek sprutsen yn Suriname, op 'e Nederlânske
Antillen en op oare plakken yn 'e wrâld. It Afrikaansk, út Súdlik Afrika, is in
dochtertaal fan it Nederlânsk. Yn totaal binne der sa'n 19 miljoen minsken op 'e
wrâld dy't it Nederlânsk as memmetaal sprekke. Fan oarsprong is dizze taal nau
besibbe mei it Dútsk, mar troch de iuwen hinne is der ferwiding ûntstien.

It Nederlânsk heart ta de grutte Yndo-Jeropeeske taalfamylje, en dêrbinnen ta de
Westgermaanske kloft fan 'e Germaanske talen, dêr't fierders ek talen as it
Ingelsk, it Frysk en it Dútsk ta hearre. Mei it Limboarchsk en it Afrikaansk
foarmet it Nederlânsk de Nederfrankyske taalgroep. Foarhinne waard it
Limboarchsk beskôge as in Nederlânsk dialekt, mar yn 1997 krige dat erkenning as
in aparte taal, al is dy erkenning beheind bleaun ta Nederlân en sjocht men it
yn Flaanderen noch altyd as in dialekt.

It Afrikaansk, de taal fan 'e Afrikaners, in etnyske groep yn Súdlik Afrika dy't
fierhinne ôfstammet fan Nederlânske kolonisten, giet tebek op it Súdhollânsk, in
subdialekt fan it Hollânske dialekt fan it Nederlânsk. Lange tiid waard it
Afrikaansk as in foarm fan Nederlânsk beskôge, mar yn 1925 waard it der
offisjeel fan loskeppele en krige it de status fan taal. Ek Siuwsk-Westflaamske
taalaktivisten krewearje al jierren om harren dialekt as taal erkend te krijen.

Fierders binne der ek guon kreoalske talen út it Nederlânsk fuortkommen, al
binne dy ûnderwilens grutdiels útstoarn, lykas Negerhollânsk fan 'e
Famme-eilannen, it Skepy Kreoalsk-Nederlânsk fan Guyana en it Jerseynederlânsk
fan 'e Amerikaanske steat Nij-Jersey (dat noch oant 1921 sprutsen waard troch
ôfstammelingen fan santjinde-iuwske Nederlânske kolonisten). It Berbice
Kreoalsk-Nederlânsk fan Guyana wurdt noch wol sprutsen.

It Aldnederlânsk ûntstie yn 'e Iere Midsiuwen út it Aldfrankysk, de oertaal fan
alle Nederfrankyske talen, wêrby't yn elts gefal yn 'e njoggende iuw in
werkenbere foarm fan Nederlânsk ûntstien wie. It âldste Nederlânske fragmint is
de yn 1932 yn in fierders Latynsk manuskript ûntdutsen sin "Hebban olla uogala
nestas bigunnan hinase hi[c] [e]nda thu uuat unbidan uue nu" ("Binne alle fûgels
nêsten begûn behalven ik en do, wêr wachtsje wy op"). Ut it Aldnederlânske
tiidrek is net folle skreaun materiaal oerlevere, en taalkundigen hawwe dat
taalstadium dan ek fierhinne út it Midnederlânsk rekonstruëarje moatten.

Om 1100 hinne ûntjoech it Aldnederlânsk him stadichoan ta it Midnederlânsk. Dat
wie in proses sûnder dúdlike skiedsline, wat elts oanwizen fan sa'n grins ta in
arbitrêre beslissing makket. Yn 'e tolfde iuw briek lykwols in perioade oan dat
it Nederlânsk folle mear brûkt waard as skriuwtaal, wat makke dat de taalkundige
fernijings dy't meitiid slûpenderwize yn 'e taal trochkrongen wiene, foar it
earst dúdlik oan it ljocht kamen. Doe die bliken dat it Nederlânsk tsjin dy tiid
in hiel oare foarm krigen hie as dat de taal yn it Aldnederlânske tiidrek hie.
Yn 'e Midnederlânske perioade wie der noch gjin standerttaal, mar ynstee in
groep nau besibbe dialekten, dy't folle mear opinoar lieken as dat se faninoar
ferskilden. Oars as út 'e Aldnederlânske perioade binne der út it Midnederlânske
tiidrek wol de nedige teksten oerlevere, wêrûnder bekende titels as Karel ende
Elegast, de Beatrijs, Mariken van Nieumeghen en Van den Vos Reynaerde.

Omtrint 1500 fûn der op 'e nij in stadige oergong plak, diskear fan it
Midnederlânsk nei it Nijnederlânsk. De wichtichste ûntwikkeling út dy perioade
wie de fêstiging fan in Nederlânske standerttaal. It proses fan standerdisaasje
wie al yn 'e Midsiuwen begûn, doe't der ûnder ynfloed fan it mienskiplike
Boergondyske bewâld oer ferskate Nederlânske gewesten yn it lêste trêdepart fan
'e fyftjinde iuw besocht waard om ta in gelikense skriuwtaal foar offisjele
dokuminten te kommen. Yn dy tiid stiene fral de Brabânske en Flaamske dialekten
yn oansjen, wat makke dat men op it mêd fan 'e skriuwtaal yn Hollân en oare
gebieten súdlike foarmen begûn oer te nimmen.

Pas ûnder de Tachtichjierrige Oarloch kaam it spul lykwols yn in
streamfersnelling telâne, doe't troch de fal fan Antwerpen, yn 1585, grutte
oantallen Brabânske en Flaamske flechtlingen yn Hollân bedarren en dêr in grutte
ynfloed op 'e sprektaal yn 'e stêden útoefenen. Doe't yn 1618 de Synoade fan
Doardt opdracht joech ta it meitsjen fan 'e Steatefertaling (fan 'e Bibel),
waard dêrfoar sadwaande in Hollânske taalfoarm mei Brabânske en yn mindere
mjitte Flaamske ynslaggen brûkt. De Steatefertaling, dy't reekaam yn 1637, waard
iuwenlang yn hiel protestantsk Nederlân brûkt, en oefene sa in ûnbidige en
ûnútwiskbere ynfloed út op frijwol alle Noardnederlânske dialekten en
minderheidstalen.

It Nederlânsk is de offisjele taal fan 'e ûnôfhinklike lannen Nederlân, Belgje
en Suriname en fan 'e autonome lannen Arûba, Kurasau en Sint-Marten. Yn Belgje
dielt it de offisjele status mei it Frânsk en it Dútsk; op Arûba en Kurasau mei
it Papiamintsk en op Sint-Marten mei it Ingelsk.

Yn Nederlân genietsje fierders trije regionale talen in ko-offisjele status mei
it Nederlânsk, nammentlik: it Frysk yn 'e provinsje Fryslân; en yn Karibysk
Nederlân it Papiamintsk op Bonêre en it Ingelsk op Saba en Sint-Eustasius. It
Nedersaksysk en it Limboarchsk genietsje yn Nederlân wol erkenning as
minderheidstaal, mar hawwe gjin offisjele status. Yn Belgje is it Nederlânsk de
iennichste offisjele taal fan it gewest Flaanderen en fan 'e Flaamske Mienskip.
Yn it gewest Brussel is it tegearre mei it Frânsk de offisjele taal.

It Nederlânsk is fierders ek de of ien fan 'e offisjele ta(a)l(en) fan ferskate
ynternasjonale organisaasjes. Dêrûnder binne de Benelúks en de Jeropeeske Uny,
en fia Suriname ek de Uny fan Súdamerikaanske Naasjes (UNASUR), de Karibyske
Mienskip (CARICOM) en de Ferdrachsorganisaasje foar Gearwurking yn it
Amazônegebiet (ACTO). It Nederlânsk wurdt regulearre troch de Nederlânske
Taaluny, dy't trije leden hat: Nederlân, Belgje en Suriname.

It Nederlânsk wurdt fan oarsprong sprutsen yn in diel fan Noardwest-Jeropa.
Dêrta hearre de Nederlânske provinsjes Noard- en Súd-Hollân en Seelân hielendal,
Flevolân útsein it eardere eilân Urk, Utert op it uterste noardeastlike hoekje
nei en Noard-Brabân behalven it uterste súdeastlike stikje. Fierders omfiemet it
Nederlânske taalgebiet yn Nederlân ek it súdlike diel fan Gelderlân, mei de
Betuwe, de súdlike Feluwe en de Limers, en it noardlike trêdepart fan Limboarch.
Yn 'e provinsje Fryslân hearre der fierders noch ta: de Waadeilannen Flylân en
it Amelân; Midslân en omkriten op it eilân Skylge; de stêden Ljouwert, Snits,
Frjentsjer, Harns, Boalsert, Dokkum en Starum; en de doarpen it Hearrenfean en
Kollum.

Yn Belgje omfiemet it Nederlânsk taalgebiet it grutste diel fan it gewest
Flaanderen, mei de provinsjes West- en East-Flaanderen en Antwerpen hielendal,
Flaamsk-Brabân op 'e eastlike stripe nei, en dêropta noch de noardwestlike hoeke
fan Belgysk Limboarch. Yn noardlik Frankryk is Frânsk-Flaanderen, ek wol de
Westhoeke neamd, fan âlds in Nederlânsktalich gebiet (mei û.m. de stêd
Dúntsjerk). Minder bekend is dat der ek yn westlik Dútslân in Nederlânsktalich
gebiet bestiet, dat it streamgebiet fan 'e Ryn folget fan Kleef, by de
Nederlânske grins, oan Bergneustadt ta, dat djip yn Dútslân leit. Deunby Kleef
wurdt dat gebiet ûnderbrutsen troch de Paltsysktalige enklave by Kalkar.

Bûten Jeropa krige it Nederlânsk inkeld yn Súdlik Afrika fêste foet oan 'e grûn.
Meitiid feroare de foarm fan 'e taal dy't dêr sprutsen waard, it Afrikaansk,
lykwols sa dat it sûnt 1925 as in aparte taal beskôge wurdt (al moat opmurken
wurde dat by dat beslút ek politike omtinkens in rol spilen). Yn 'e oare
Nederlânske koloanjes, lykas Nederlânsk-Ynje, Suriname en de Nederlânske
Antillen, waard it Nederlânsk nea de memmetaal fan in grut diel fan 'e
befolking. De iennichste útsûndering wie datoangeande de yn 1674 ferlern giene
Noardamerikaanske koloanje Nij-Nederlân, dêr't neitiid noch generaasjes lang
Nederlânsk sprutsen waard oan 'e kust fan Nij-Jersey en by de rivier de Hudson
lâns yn wat no de steat New York is. Martin Van Buren kaam bygelyks út dy
Nederlânsktalige krite, en waard de iennichste presidint út 'e skiednis fan 'e
Feriene Steaten dy't net it Ingelsk as memmetaal hie.

Oer it sprekkerstal fan 'e Nederlânske taal bestiet frijwat betizing. Faak wurdt
dêrby in getal fan 23 miljoen memmetaalsprekkers neamd. Dat oantal is lykwols
basearre op gegevens dy't oanlevere binne troch de Nederlânske Taaluny, in
organisaasje dy't in soarte fan propaganda-oarloch foar it Nederlânsk liket te
fieren. Sa wegeret de Taaluny om it Limboarchsk en Nedersaksysk as selsstannige
talen te erkennen, en wurde yn 'e sifers fan 'e Taaluny sadwaande de
Limboarchsk- en Nedersaksysktaligen mei de Nederlânsksprekkers op ien bulte
smiten. Fierders ferspriedt de Taaluny healwize en simpelwei ûnwiere bewearings,
lykas: "96% fan 'e Nederlânske befolking hat it Nederlânsk as memmetaal", "yn 'e
twadde generaasje sprekke allochtoanen yn Nederlân faak Nederlânsk as memmetaal"
en "mear as 60% fan 'e befolking fan Suriname hat it Nederlânsk as memmetaal".
Oangeande de sitewaasje yn Belgje geane sifers fan ûndúdlike orizjine rûn dy't
hawwe wolle dat 59% fan 'e lju dêr Nederlânsktalich is en 40% Frânsktalich, wat
1% oerlitte soe foar de Dútsktalige minderheid, dêrby folslein foarbygeand oan
it feit dat der grutte allochtoane minderheden yn it lân wenje.

In objektive beskôging fan 'e saak biedt in hiel oar byld. As men de sprekkers
fan it Frysk, Nedersaksysk, Limboarchsk, ferskate lytsere minderheidstalen
(Jiddysk, Romany) en de allochtoane talen fan it totaal ôflûkt, komt men út op
sa'n 12,9 miljoen minsken dy't yn Nederlân it Nederlânsk as memmetaal hawwe. Op
in befolking fan likernôch 16,7 miljoen minsken betsjut dat 77,2%, wat noch
altyd in romme mearderheid is. Yn Belgje komt it tal memmetaalsprekkers op
5.180.000 minsken, oftewol 47,8% fan 'e befolking. De Nederlânsktalige
minderheden yn Frankryk en Dútslân sitte der tsjintwurdich raar foar, want wylst
it Standertnederlânsk yn Nederlân (en yn mindere mjitte yn Flaanderen) de
dialekten en minderheidstalen yn 'e benearing bringt, wurdt it yn Frankryk en
Dútslân sels weromkrongen. Ut in ûndersyk yn opdracht fan 'e Jeropeeske Uny hat
bliken dien dat de Flaamsktalige minderheid yn Noard-Frankryk noch út sa'n
20.000 minsken bestiet dy't it Flaamsk dêr as deistige omgongstaal brûke,
oanfolle mei noch 40.000 oaren dy't it út en troch ris sprekke. De Nederrynske
dialekten yn westlik Dútslân wurde miskien noch mar troch sa'n 100.000 minsken
sprutsen.

Bûten Jeropa wurdt it Nederlânsk ek sprutsen yn Suriname. Lykwols is it dêr mar
foar in tige lyts part fan 'e befolking de memmetaal (nammentlik foar 1%,
neffens it Keninklik Ynstitút foar de Tropen). Neffens sifers út 1999 hat yn
Suriname 38% fan 'e befolking it Surinaamsk-Hindoestaansk as memmetaal en 15% it
Javaansk, wylst 30% fan hûs út Surinaamsk-Kreoalsk (of Sranan) sprekt. Fierders
wurde der yn Suriname ek noch Sineesk, in stik as tsien Yndiaanske talen en
ferskate Marroanske talen sprutsen (de Marroanen stiene earder bekend as de
"Bosklânkreoalen"). Om net ien fan 'e befolkingsgroepen boppe de oaren te
befoardieljen, is by der by de ûnôfhinklikheid fan Suriname, yn 1975, foar
keazen om it Nederlânsk, de taal fan 'e koloniale machthawwer, ta offisjele taal
fan it nije lân te meitsjen, mei't frijwol alle Surinamers dy op skoalle leare
moatte soene. Sawol it Nederlânsk as it Surinaamsk-Kreoalsk fungearje yn
Suriname as lingua franca; wat offisjeler de sitewaasje, wat wierskynliker oft
it is dat der Nederlânsk sprutsen wurde sil. It meastepart fan 'e Surinaamske
befolking hat it Nederlânsk (mear spesifyk: it Surinaamsk-Nederlânsk) dan ek
goed yn 'e macht, mar dat is net itselde as dat it harren memmetaal wêze soe.

Yn it Karibysk Gebiet wurdt ek Nederlânsk sprutsen op 'e eardere Nederlânske
Antillen, dy't no de autonome lannen Arûba, Kurasau en Sint-Marten en it
net-autonome Karibysk Nederlân (besteande út 'e eilannen Bonêre, Saba en
Sint-Eustasius) foarmje. Ek dêr wenje lykwols mar in bytsje memmetaalsprekkers,
mei't de lânseigen taal fan 'e Underwynske Eilannen it Papiamintsk is, wylst men
op 'e Boppewynske Eilannen in kreoalske foarm fan it Ingelsk sprekt. De
Nederlânsktalige mienskip op 'e Antillen (sa'n 7 oant 8% fan 'e befolking)
bestiet sadwaande benammen út ymport út Nederlân wei. Mear memmetaalsprekkers
fan it Nederlânsk binne te finen yn tradysjonele ymmigraasjelannen as de Feriene
Steaten (410.000), Kanada (159.000), Austraalje (47.000) en Nij-Seelân (27.000).
Ek yn oare lannen, lykas Súd-Afrika, Brazylje, Argentynje en Israel, wurdt noch
wol Nederlânsk sprutsen yn ymmigrantefermiddens. Mei-inoar komt it totale oantal
memmetaalsprekkers foar it Nederlânsk sadwaande út op 18.966.000.

Fierders libbet der noch in almar fierder úttinjende âldere generaasje fan
koloniaal-oplate lju yn Yndoneezje, it eardere Nederlânsk-Ynje, dy't it
Nederlânsk op skoalle leard hat. It is lykwols ûndúdlik om hoefolle minsken oft
it dêrby giet. Om't in protte histoaryske dokuminten en guon wetboeken yn
Yndoneezje noch altyd inkeld yn it Nederlânsk beskikber binne, moatte oant hjoed
de dei ta Yndonezyske studinten skiednis en rjochten it Nederlânsk as boarnetaal
leare. Dêrby giet it oer it hiele lân om sa'n 35.000 minsken. Hiel oars gie it
om en ta yn 'e Belgyske Kongo, dêr't it Frânsk de facto de iennichste
bestjoerstaal wie, en dêr't it Nederlânsk sadwaande gjin spoaren efterlitten
hat.

As in skoalfak wurdt it Nederlânsk lykwols àl leard troch 300.000 learlingen yn
Walloanje, 20.000 yn 'e Dútske dielsteaten Noardrynlân-Westfalen en Nedersaksen
en goed 7.000 yn noardlik Frankryk. Wrâldwiid wurdt oan universiteiten troch
10.000 studinten Nederlânsk studearre. Mei-inoar komt it tal
twadde-taalsprekkers fan it Nederlânsk út op in oantal fan krapoan 6.250.000
minsken. It totale sprekkerstal is sadwaande 25,2 miljoen.

As men de trije grutte Westgermaanske talen Ingelsk, Dútsk en Nederlânsk
beskôget, kin steld wurde dat it Nederlânsk fral nau besibbe is mei it Dútsk.
Lykwols binne der ek oerienkomsten mei it Ingelsk. Mei it Dútsk dielt it de
sinsbou, it hawwen fan grammatikale geslachten en in fierhinne Germaanske
wurdskat. Mar likemin as it Ingelsk hat it Nederlânsk de Heechdútske
Klankferskowing ûndergien, en fierders is it namfallesysteem grutdiels yn ûnbrûk
rekke, en hat de morfology in grut part fan syn iere kompleksiteit ferlern,
krekt sa't yn it Ingelsk it gefal is. It Nederlânsk hat mear Romaanske
lienwurden opnommen as it Dútsk, mar folle minder as it Ingelsk. Al mei al kin
dus sein wurdt dat it yn 'e Westgermaanske taalkloft in tuskenposysje ynnimt.

Yn 'e Aldnederlânske en Midnederlânske perioaden beskikte it Nederlânsk noch oer
in folslein namfallesysteem, mei nominatyf, genityf, datyf en akkusatyf, sa't
men dat hjoed oan 'e dei noch tsjintkomt yn it besibbe Dútsk. Yn it
Midnederlânske tiidrek begûn dat stadichoan ôf te broazeljen, oant it yn it
Nijnederlânsk yn 'e sprektaal alhiel ferdwûn (hoewol't it yn 'e skriuwtaal foar
in diel noch stân hold oant de staveringsherfoarming fan 1944). Tsjintwurdich is
inkeld de twadde namfal noch funksjoneel, en binne de oare namfallen beheind ta
ferstienne útdrukkings, lykas bij dezen ("by dizzen"), van goeden huize ("fan in
goed komôf") en in levenden lijve ("libbensliif").

De twadde namfal komt ek foar yn soksoarte steande útdrukkings, lykas des
duivels ("duvelsk"), de vrouw des huizes ("de frou" of "de gastfrou"), 's
ochtends (koart foar des ochtends; "moarns") en desnoods ("by need"). Mar hy kin
ek noch altyd aktyf brûkt en ferbûgd wurde ta ferfanging fan 'e wurden van de
("fan de") of van het ("fan it"), lykas yn: het Groot Woordenboek der Friese
Taal ("it Grut Wurdboek fan de Fryske Taal"). Oant de jierren tachtich of
njoggentich fan 'e tweintichste iuw waard dy foarm noch wol brûkt om duplikaasje
fan van de foar te kommen yn sinnen as: het merendeel der gedichten van de
auteur ("it meastepart fan 'e gedichten fan 'e auteur"), ynstee fan het
merendeel van de gedichten van de auteur, hoewol't soks ek yn ûnbrûk rekket;
tsjintwurdich soe men earder skriuwe: het merendeel van De Jongs gedichten,
wêrby't dus sawol duplikaasje fan van de as it argaysk oandwaande der mijd
wurdt.

De twadde namfal fan it besitlik foarnamwurd wurdt noch wol algemien brûkt, sij
it lang net altyd korrekt. Der binne twa foarmen: diens, om te ferwizen nei
manlike en ûnsidige wurden, en it ûnbekendere dier, dat ferwiist nei froulike
wurden en meartalsfoarmen. Besibbe freegjende en betreklike foarmen binne wiens
en wier. De reden dat dizze wurden noch net yn ûnbrûk rekke binne, is dat se in
dúdlike ûnderskiedende funksje ferfolje. Want oer waans frou giet it as men seit
fan: Hij vertelde iets over zijn zoon en zijn vrouw. It wurd zijn kin hjir sawol
op 'e ferteller as op syn soan slaan, en de frou dêr't it om giet, kin dus sawol
de oarehelte as de mem fan 'e soan wêze. Yn it Frysk soe men dit ferskil oanjaan
mei de foarmen: "Hy fertelde wat oer syn soan en syn frou" (wêrby't it om 'e
frou fan 'e ferteller giet) en: "Hy fertelde wat oer syn soan en de frou"
(wêrby't dúdlik is dat it om 'e skoandochter fan 'e ferteller giet). It
Nederlânsk ken dat ûnderskie lykwols net, en foeget dêrom de besitlike genityf
diens yn (Hij vertelde iets over zijn zoon en diens vrouw) om oan te jaan dat it
om in skoandochter giet.

As it spul no omdraaid wurdt ta: Zij vertelde iets over haar dochter en haar
man, dan soe de juste foarm om oan te jaan dat de man in skoansoan is, wêze
moatte: Zij vertelde iets over haar dochter en dier man. Hjir geane in protte
Nederlânsktaligen de fout yn, mei't se yn sokke gefallen likegoed de manlike
foarm diens brûke, al soene de measten miskien, om't hja wol oanfiele dat de sin
ûnnatuerlik is, leaver in oare omskriuwende konstruksje kieze. By de freegjende
foarmen is dit noch helte minder, mei't de measte minsken der gjin probleem yn
sjogge om te sizzen fan: de vrouw wiens fiets was gestolen ("de frou waans fyts
oft stellen wie"), wylst it dúdlik wêze moat: de vrouw wier fiets was gestolen
("de frou wa har fyts oft stellen wie").

Op it mêd fan 'e sinsbou komt it Nederlânsk sterk oerien mei it Frysk. Ferlykje
bgl. de ûndersteande sin:

Wat de tiidwurdsfolchoarder oangiet, besteane der lykwols dúdlike ferskillen.
Dêrby hat men it wol oer de griene en de reade folchoarder, wat ferwiist nei in
lânkaart yn in taalkundich standertwurk dêr't mei dy kleuren de gebieten mei
ferskillende tiidwurdsfolchoarders op ynkleure wiene. It Nederlânsk lei yn it
reade gebiet (en brûkt dus de "reade folchoarder"), wylst it Frysk yn it griene
gebiet lei (wêrby't men fan 'e "griene folchoarder" spriek). Dizze oantsjuttings
binne ûnder taalkundigen yn gebrûk bleaun as ôfkoartings foar de ferskillende
tiidwurdfolchoarders.

"Dat eltsenien moat swimme kinne" is yn it Frysk dúdlik fout, en yn it
Nederlânsk klinkt dat iedereen zwemmen kunnen moet ek raar, hoewol't it miskien
net fuortendaliks fout is. No giet it hjirby om 'e tiidwurdsfolchoarder yn
bysinnen, mar yn haadsinnen ferskilt it spul likegoed:

In protte Friezen en oare Noardnederlanners (lykas Westfriezen en Nedersaksers)
sille by it sprekken fan it Nederlânsk dat wurdsje "te" ek brûke (Ik heb even
zitten te dromen), hoewol't dat eins fout is. Foar lju út súdliker kontreien is
dat ien fan 'e skaaimerken dêr't se noarderlingen oan werom kenne. By dit
foarbyld docht him trouwens noch in oar ferskil foar, want it Fryske "sitten" is
hjir in mulwurd, en de letterlike Nederlânske oersetting soe dus wêze: Ik heb
even gezeten te dromen. Dit ferskil komt dúdliker ta utering as it tiidwurd
"sitte" ferfongen wurdt troch "lizze":

In oar ferskynsel dat him yn it Frysk folle sterker foardocht, benammen by de
"te"-konstruksje, is nomenynkorporaasje yn it tiidwurd. Sa seit men yn it Frysk
fan: "Se sit te jirpelskilen", wêrby't it haadwurd "jirpel(s)" yn it tiidwurd
"skile" ynkorporearre wurdt. Yn it Nederlânsk sil men oer it algemien ynstee
sizze fan: Ze zit aardappels te schillen, wêrby't him gjin nomenynkorporaasje
foardocht. Dochs komt dit fenomeen ek yn it Nederlânsk wol foar; tink dêrfoar
bygelyks oan it tiidwurd stofzuigen, wêrby't it haadwurd stof yn it tiidwurd
zuigen ynkorporearre is, wat dúdlik blykt út 'e doetiid: Ze stofzuigde de
woonkamer.

De Nederlânske wurdskat is foar it meastepart fan Germaanske oarsprong, sij it
wat minder as dat it gefal is mei it Dútsk, mar folle mear as by it Ingelsk, dat
in ûnbidige soad Romaanske lienwurden opnommen hat út it Normandysk en it
Frânsk. De wurdskat fan it Nederlânsk is ien fan 'e ryksten fan 'e wrâld, en is
fêstlein yn in ferskaat oan wurdboeken, wêrfan't de wichtichste it Van Dale
Groot Woordenboek der Nederlandse Taal is, dat yn 'e regel oantsjut wurdt as de
Dikke Van Dale, fanwegen syn omfang. De Van Dale wurdt lykwols alhiel yn 't
skaad steld troch it reuseftige Woordenboek der Nederlandsche Taal, in
taalwittenskiplike útjefte fan 45.000 siden en mear as 430.000 wurden dêr't 147
jier oan wurke is. Dat is it grutste wurdboek fan 'e wrâld dêr't noch nije
printingen fan makke wurde.

Krekt as by de measte Jeropeeske talen binne ek yn it Nederlânsk in protte
lienwurden en ynternasjonalismen fan Grykske en Latynske oarsprong trochkrongen.
It Frânsk hat yn it ferline ek in tige sterke ynfloed op it Nederlânsk útoefene.
Dêrby binne Frânske lienwurden paradoksalernôch oer it algemien fia Nederlân yn
it Nederlânsk trochkrongen, ynstee fan fia Flaanderen, dat tsjin it Frânske
taalgebiet oanleit. De reden dêrfoar is dat de Nederlânske elite iuwenlang, oant
yn 'e tweintichste iuw ta, de oanwenst hie en meitsjen harren taalgebrûk mei
modieuze Frânske wurden ôf. Dy waarden dan oernommen troch it sljochtwei folk en
faak yn ferbastere foarm oan 'e deistige sprektaal tafoege. Yn Flaanderen,
lykwols, spriek de elite net Nederlânsk, mar Frânsk, en fûn in soartgelikens
proses dus net plak.

Nettsjinsteande dat binne der ek noch frij resint, en sawol yn Nederlân as
Flaanderen, guon wurden út it Frânsk oernommen, mar dy wurde dan faak beheind ta
in spesifyk mêd, wylst se oarspronklik yn it Frânsk in folle bredere betsjutting
hiene. Foarbylden binne blesseren, fan it Frânske blesser ("ferwûnje"), dat yn
it Nederlânsk inkeld op ferwûnings as gefolch fan dielname oan sport slacht, en
contaminatie, fan it Frânske contamination ("fersmoarging"), wêrmei't yn it
Nederlânsk allinne mar it (foutyf) trochinoar heljen fan ferskillende
útdrukkings yn it spraakgebrûk oantsjut wurdt (lykas optelefoneren, fan
telefoneren en opbellen). Sûnt de midden fan 'e tweintichste iuw komme de nije
lienwurden fral út it Ingelsk, wêrby't benammen op it mêd fan nije technology,
lykas kompjûterterminology en sosjale media, hast alle oantsjuttings
streekrjocht út it Ingelsk oernommen wurde.

Oars as yn it Ingelsk, mar krekt as yn it Frysk en hast alle oare Germaanske
talen, brûkt it Nederlânsk by it foarmjen fan gearstallings de tichte foarm. Dus
as men bgl. fan 'e wurden boom ("beam") en huis ("hûs") in gearstalling meitsje
wol, dan wurdt dy skreaun as boomhuis ("beamhûs"), en net mei de iepene foarm,
as boom huis, lykas yn it Ingelsk (tree house). Gauris kriget by it foarmjen fan
sa'n gearstalling it earste diel fan it gearstalde wurd in ferbûging: hondenhok
("hûnehok"), ynstee fan hondhok. As it oaninoarskriuwen fan in gearstalling
swierrichheden opsmyt of net goed eaget, dan wurdt der in keppelstreekje
ynfoege: VVD-coryfee ("VVD-pommerant") en Zwarte-Zeekust ("Swarte-Seekust").

Yn it bûtenlân stiet it Nederlânsk derom bekend dat it op dizze manear ûnbidich
lange wurden meitsje kin, lykas wapenstilstandsonderhandeling
("wapenstilstânsûnderhanneling"), vertegenwoordigingsbevoegdheid
("fertsjintwurdigingsfoech") en ziektekostenverzekeringsmaatschappij
("syktekostefersekeringsmaatskippij"). Hoewol't it neffens de staveringsregels
fout is, hat in grut part fan 'e Nederlânsktaligen tsjintwurdich de niging om
gearstallings yn 'e iepen foarm te skriuwen, net inkeld wurden as VVD coryfee en
Zwarte Zeekust, mar sels ziektekosten verzekeraar ("syktekostefersekerder"),
vertalings debuut ("oersettingsdebút") en paarden stamboek ("hynstestamboek").
Dizze praktyk wurdt wol "de Ingelske sykte" neamd.

It Nederlânsk wurdt skreaun mei it Latynske alfabet. Oars as dat by de measte
oare Germaanske talen it gefal is, hat it Nederlânsk dêr frijwol gjin eigen
letters of diakrityske tekens oan tafoege, úsein de digraaf ij, dy't stiet foar
it twalûd [ɛ.i̭], dat ek wol skreaun wurdt as ei. De diakrityske tekens dy't it
Nederlânsk brûkt, binne inkeld bedoeld as help by de útspraak, mar net as
útspraakûnderskiedend diel fan 'e stavering (lykas yn 'e Fryske wurden "set" en
"sêd").

It faakst komt it trema foar, dêr't mei oanjûn wurdt dat twa fokalen efterinoar
los faninoar útsprutsen wurde moatte, en dus gjin lange fokaal of twaklank
foarmje, lykas yn: beëindigen ("beëinigje") en geïnteresseerd ("ynteressearre").
Foarhinne waard it trema ek brûkt om dielen fan gearstallings faninoar te
ûnderskieden, mar sûnt de staveringsherfoarming fan 1995 wurdt dêrfoar in
keppelstreekje ynset; foarhinne: zeeëend ("see-ein"), no: zee-eend. Fierders
wurdt it skerpteken brûkt by wurden dy't twa útspraken hawwe, benammentlik by
een ("in") en één ("ien"), mar soms ek wol by voorkómen ("foàrkomme") en
vóórkomen ("foarkómme"). Soms wurdt ek it klamteken yn sa'n sitewaasje brûkt,
benammen yn hè ("hin" of "hun"), mar allinnich om't it skerpteken dan al beset
is: hé ("hee"). Oare diakrityske tekens binne almeast mei lienwurden út oare
talen urven. Dêrby giet it fral om skerptekens as yn café ("kafee"), klamtekens
as yn caissière ("kassiêre"), breedtekens as yn enquête ("inkête") en sedyljes
as yn façade ("fasade").

De offisjele stavering fan it Standertnederlânsk is nei de staveringsherfoarming
fan 1944 fêstlein yn 'e Wet Schrijfwijze Nederlandsche Taal ("Wet Skriuwwize
Nederlânske Taal"), yn Belgje yn 1946 en yn Nederlân yn 1947. Dy wet is yn beide
lannen letter oanpast nei de staveringsherfoarmings fan 'e 1995 en 2005. De
Woordenlijst Nederlandse Taal, better bekend as Het Groene Boekje (fanwegen de
kleur) wurdt oer it algemien akseptearre as de autoriteit op it mêd fan 'e
Nederlânske stavering.

Mar nei't de "staveringsferienfâldiging" fan 1995 it spul ynstee yngewikkelder
makke, en in nije herfoarming yn 2005 guon feroarings fan tsien jier earder
weromdraaide mar tagelyk nije regels tafoege, wurdt de offisjele stavering lang
net oeral mear neilibbe. It Genootschap Onze Taal besleat om in alternative
wurdlist, Het Witte Boekje, te publisearjen, wêryn't de meast yngewikkelde
staveringsregels ferienfâldige wurde en ferskate staveringswizen bean wurde foar
in grut tal omstriden wurden. Yn Nederlân wurdt sûnt troch in stikmannich grutte
media-organisaasjes dizze alternative stavering oanholden, wylst Het Witte
Boekje yn Flaanderen frijwol hielendal negearre is.

It Nederlânsk beskikt oer tsien koarte lûden: [ɑ] (a fan "bak"), [ɛ] (e fan
"lek"), [ɪ], (i fan "pit"), [i] (i fan "bite", dy't frjemd genôch yn 'e regel
stavere wurdt as ie), [ɔ] (o fan "hok"), [o] (o fan "bok"), [u] (û fan "rûch"),
[œ] (u fan "put"), [y] (ú fan "tút") en de sjwa of reduksjefokaal [ǝ] (e fan
"gewoan"). Dêrby moat lykwols opmurken wurde dat inkeld yn Noard-Nederlân noch
ûnderskie makke wurdt tusken de o fan "hok" en de o fan "bok"; yn 'e rest fan it
Nederlânske taalgebiet liket dat ferskil earne yn 'e njoggentjinde iuw ferlern
gien te wêzen, sadat men no yn Hollân mient dat hof en bof opinoar rime.

Njonken tsien koarte lûden hat it Nederlânsk lykwols mar fjouwer lange lûden:
[a:] (a fan "baas"), [e:] (e fan "feest"), [ø:] (eu fan "deun") en [o:] (o fan
"rook"). Dat kin nuvere útfloeisels hawwe, want as in Hollanner it oer de "lange
i" hat, dan bedoelt er ornaris de koarte i fan "bite". Want mei't it Nederlânsk
gjin lange i hat, wurdt de koarte i faak sa oantsjut om him te ûnderskieden fan
'e i fan "pit", wat eins in hiele oare klank is. Troch lienwurden út talen as it
Ingelsk (team, cruise), Dútsk (Bühne) en Frânsk (enquête, controle) binne der
resint noch guon oare lange lûden yn it Nederlânsk trochkrongen, dy't op dat mêd
foar in marginaal útspraakûnderskie soarge hawwe (kroes – cruise; zonen – zone).
De lange lûden [e:], [ø:] en [o:] wurde yn it Nederlânsk sa't dat yn Nederlân
sprutsen wurdt almeast reälisearre as [e:i], [ø:y], resp. [o:u], dus oan 'e ein
niigjend nei i, ú, resp. û.

Fierders beskikt it Nederlânsk ek noch oer in stik as tsien twalûden, wêrfan't
[a.ṷ] (au fan "gau"), [ɛ.i̭] (ei fan "bij") en [ʌi̭] (ui fan "bui") it measte
foarkomme. Yn it Belgysk Nederlânsk wurde dizze trije twaklanken faak útsprutsen
as lange lûden: au as [ɔː] (ô fan "nôt"), en fral ei as [ɛː] (ê fan "bêd") en ui
as [ʌː] (eu fan "freule", mei in Frânske útspraak). De oare twalûden binne op te
dielen yn twa groepkes – einigjend op -w: [e.ṷ] (eeuw fan leeuw), [i.ṷ] (ieu fan
"Sieu") en [yṷ] (uw fan schuw); en einigjend op -i: [a:i̭] (aai fan it
Wâldfryske "saai"), [ai̭] (ai fan it Wâldfryske "laitsje"), [oi̭] (oi fan
"hoi"), [o:i̭] (oai fan "moai") en [ui̭] (oei fan "groei"). Dêrnjonken komme yn
it Nederlânsk ek in stikmannich twaklanken foar dat eins diftongisearre lûden
binne: [ɪ.ǝ], [ø.ǝ], [i.ǝ], [u.ǝ], [o.ǝ] en [y.ǝ], fan beer, beurt, bier, boer,
boor, resp. buur. Oars as yn it Frysk komme dy twaklanken lykwols net
selsstannich foar, mar inkeld as allofoanen fan 'e [e:], [ø:], [i], [u], [o:] en
[y] as dy foar in r útsprutsen wurde. Dizze lûden wurde sadwaande yn it
Nederlânsk net as twaklanken ûnderkend.

Sûnt de santiger jierren fan 'e tweintichste iuw docht him yn 'e provinsjes
Noard- en Súd-Hollân en Utert benammen ûnder de jongerein in nuveraardige
útspraakferskowing foar, dy't troch taalkundige Jan Stroop it Poldernederlânsk
neamd is. Dêrby wurde de twaklanken [ɛ.i̭] (ei of ij) en [ʌi̭] (ui) útsprutsen
as [ai] ("ai") en [ay] (a fan "kap" folge troch ú fan "tút"), wylst de lange
lûden [e:] (ee), [ø:] (eu) en [o:] (oo) diftongisearre wurde ta [ɛ.i̭] ("ei"),
[ʌi̭] ("ui") en [ɔ.ṷ] ("ou" fan "grou").

Oars as yn it Frysk is it yn it Nederlânsk mooglik, en sels normaal, dat de
bylûden [ɣ] (g fan "drage"), [v] (v fan "weve"), [x] (ch fan "berch") en [z] (z
fan "tûzen") oan it begjin fan wurden foarkomme. De útspraak fan 'e r ferskilt
per regio. Yn Noard-Nederlân en in grut diel fan Flaanderen wurdt dy klank foar
op 'e tonge útsprutsen, as de rôljende r ([r], de alveolêre trilklank), mar yn
Noard-Brabân, Noard-Limboarch en Súd-Gelderlân is it in breikjende r ([ʀ], de
uvulêre trilklank), wylst op oare plakken de útspraak faak as in koarte rôljende
r ([ɾ], de alveolêre strykklank) reälisearre wurdt. Yn beskate kriten wurdt
fierders de Ingelske r brûkt ([ɹ], de alveolêre approksimant). Dy lêste útspraak
is benammen bekend út it Goai, en wurdt sadwaande faak de "Goaiske r" neamd.

Beskate bylûden dy't yn it Frysk rûnom foarkomme, ûntbrieken oarspronklik yn it
Nederlânsk, en komme dêr no inkeld foar yn bûtenlânske lienwurden. Dêrûnder
binne de hurde [ɡ] (g fan "goed"), de [ʤ] (dzj fan "siedzje"), de [ʃ] (sj fan
"sjippe") en de [ʧ] (tsj fan "tsjerke"). De Fryske konsonantekluster [sk] (sk
fan "skoalle") komt net foar; dêr foar yn 't plak hat it Nederlânsk de [sx] (sch
fan school). In oerienkomst mei it Frysk, en ek mei it Dútsk, is dat it
Nederlânsk einûntstimming hat, wêrby't stimhawwende klanken oan 'e ein fan
wurden stimleas wurde. Men seit dus fan rode ("reade"), mei in [d], mar fan rood
("read"), mei in [t].

It Nederlânske taalgebiet falt útinoar yn seis of sân grutte dialektgroepen. Yn
it noardwesten wurdt it Hollânsk sprutsen, dêr't it Standertnederlânsk grutdiels
út fuortkomt. Sadwaande is it Nederlânsk poer taalkundich sjoen eins in dialekt
fan it Hollânsk ynstee fan oarsom. It Hollânske dialektgebiet omfiemet de
Nederlânske provinsjes Noard- en Súd-Hollân hast yn har gehiel, en dêropta noch
dielen fan 'e provinsjes Fryslân, Noard-Brabân en Utert. Eastlik dêrfan wurdt yn
it grutste part fan 'e provinsje Utert, en fierders yn it Goai, de
Alblasserwaard, de noardlike Betuwe en de súdwestlike Feluwe it
Utertsk-Alblasserwaardsk sprutsen. Dat liket tige op it Hollânsk, en wurdt soms
ta de Hollânske dialektgroep rekkene.

Súdliker wreidet it dialektgebiet fan it Brabânsk him út oer hast de hiele
Nederlânske provinsje Noard-Brabân, it noardlike trêdepart fan 'e Nederlânske
provinsje Limboarch, de noardwestlike hoeke fan 'e Belgyske provinsje Limboarch
en hast de hiele provinsjes Antwerpen en Flaamsk-Brabân. Ek it gewest Brussel
heart fan oarsprong ta it Brabânske dialektgebiet, al is dêr tsjintwurdich noch
mar 7% fan 'e befolking Nederlânsktalich (mei nochris 9% dy't seit twatalich
Nederlânsk-Frânsk te wêzen), wat derta laat hat dat it Brusselske dialekt fan it
Brabânsk hast útstoarn is.

Nau oan it Brabânsk besibbe is it Eastflaamsk, dat yn hast de hiele provinsje
East-Flaanderen sprutsen wurdt, mei dêropta dielen fan Antwerpen,
West-Flaanderen en Siuwsk-Flaanderen. Noardlik dêrfan foarmet de provinsje
Seelân it dialektgebiet fan it Siuwsk, dat ek sprutsen wurdt op it Súdhollânske
Goeree-Oerflakkee en in diel fan Foarne-Putten. It Siuwsk slút oan by it
Westflaamsk fan West-Flaanderen, dêr't ek it Westhoekster Flaamsk fan
Frânsk-Flaanderen ta heart, en it Siuwsk-Westflaamsk wurdt dan ek almeast op ien
sike neamd. Ta einbeslút wurdt yn súdlik Gelderlân en it noardlikste puntsje fan
Limboarch it Súdgeldersk sprutsen. Dêrby slute dan de Nederrynske dialekten fan
westlik Dútslân (it Kleverlânsk en it Eastbergysk) wer oan, al wurde it
Súdgeldersk en it Nederrynsk minder faak op ien bulte smiten as it Siuwsk en it
Westflaamsk.

De ISO 639-taalkoades foar it Nederlânsk binne "nl" en "nld". Om't it
Wikipedia-projekt meast, lykas wenst op it ynternet, de twaletterige koades
brûkt, wurdt de Nederlânske Wikipedy oantsjut mei de koade "nl:".



https://fy.wikipedia.org/wiki/Moslim

Mei in moslim (Arabysk: مسلم, moeslim) wurdt yn it generaal in oanhinger bedoeld
fan de Islam. Letterlik betsjut it wurd: immen dy't him oerjout, wat slagget op
him oerjaan oan God.

Neffens de shahadah moat in moslim boppe alles yn God leauwe en wurdt de profeet
Mohammed dy't ornaris dêrop folget 'inkeld' beskôge as syn boadskipper. Lykwols
sjogge de measte moslims, benammen Soeniten yn Mohammed in folslein minsk. Sy
besykje dêrom sa trou mooglik him nei te folgjen en dogge dat sawol yn wurd en
died, omdat neffens harren de Koran dat skriuwt. Lykwols binne der oare moslims
dy't dat wer bestride.

In oar wurdt foar moslim is islamyt. In froulike moslim wurdt meastal in moslima
neamd. Moslims neame harsels ornaris moslim. De oatsjutting Mohammedaan karre
moslims ôf, om't it neffens harren betsjutte soe dat sy Mohammed folgje, wylst
Mohammed inkeld de Godlike boadskip brocht hat.

Ek wurdt in moslim wol muzelman neamd, dat komt út it Turksk fan musluman wat
wer ôflaat is fan it Perzyske meartal musliman.

Moslims wize der faak op dat de wurden islam en moslim ferbân hâlde mei it
Arabyske wurd foar frede: salam. Alle trije binne ôfkomstich fan deselde
trijeletterige woartel 'سلم' (S-L-M), dy't ûnder oare "him oerjaan, ûnderwerpe"
betsjut.

De Soennityske Islam stelt de Fiif pylders fan de Islam foarop. De pylders wurde
apart fan inoar neamd yn de Koran. De Hadith en tradysjes jouwe dêrby in tige
wichtige ynfolling dy't net ferjitten wurde mei.

De Pylder fan leauwen jout krekt oan wat in moslim leauwe moat. Dizze Pylders
ferskille somtiden, mar binne hiel dúdlik yn de ferplichting dat in moslim yn it
bysûnder altyd monoteïst wêze moat. Njonken dat moat hy alle profeten (lykas
Musa en Isa), de Koran en de oare islamityske hillige boeken (lykas de Tora en
de Indjil) erkenne. Guon, benammen Sjiïten, neame faak ek de jihad as ien fan de
Pylders.

Moslim wurde kin op ferskate wizen. Ornaris wurdt dan dien troch yn bywêzen fan
in imam of in koranlearde en yn bywêzen fan op syn minst twa tsjûgen de
leauwensbelidenis fan de islam yn it Arabysk op te sizzen. Mei it útsprekken fan
dizze shahadah wurdt it kredo fan de Islam beliden, nammentlik dat der mar ien
godheid is, God, en dat Mohammed syn profeet en boadskipper is.

Sintraal yn de islamityske omgong mei inoar stiet it Godlike. Op in ferwachting
foar de takomst wurdt sein Insha'Allah (as God it wol), dêrop moat alyksa
antwurd jûn wurde mei insha'Allah. Op grûn fan de Koran wurdt fan in moslim
ferwachte dat hy syn gasten op tige goede wize behannelt. Dêrnjonken winsket men
inoar by begroetsjen de frede ta. Dizze wurdt hieltyd yn it Arabysk útsprutsen
mei de wurden 'assalam alaikum' (frede sy mei jo) of koartwei 'salam' (frede),
werop ien dy't oansprutsen wurdt op syn minst werom seit 'wa-alaikum assalam'
(en mei jo de frede) of koartwei 'salam' (frede) of 'wa-alaikum' (en mei jo).



https://fy.wikipedia.org/wiki/Masturbaasje

Masturbaasje is it sels befredigjen (stimulearjen) troch it eigen geslachtsdiel
oan te reitsjen. It wurdt net altyd dien oant in orgasme. Der binne masines en
seksboartersguod makke om it noch lekkerder of ienfâldiger te meitsjen, mar
meastentiids bart it mei de hân. Der binne fan masturbaasje gjin bekende
sûnensrisiko's. Nei it masturbearjen kin men wol in skoft slieperich wêze.

Froulju hawwe ferskate wizen fan masturbearjen. Yn it generaal wriuwe froulju
oer it skie en benammen it klitoris. Hja stekt der guon fingers yn de fagina en
wriuwt oer de foarside fan de fagina. De frou kin in fibrator of in dildo brûke,
dit buortersguod hat it stimulearjen fan de fagina en klitoris ta doel. Somtiden
brûkt in frou de hurde striel út de dûskop om de klitoris te stimulearjen. Har
anale part is lyksa gefoelich en wurdt soms ek stimulearre ûnder it
masturbearjen. Guon froulju fine it noflik de boarsten en spiennen te
stimulearjen. It faginale part wurdt wiet mei it stimulearjen. Meastentiids
folget oan de ein fan it stimulearjen in orgasme. In orgasme is in yntensyf en
noflik gefoel. Guon froulju kinne yn in beskate tiid ferskate orgasmes krije,
guon krije hielendal net in orgasme.

Normaal hâldt de man syn pyst (ferstyfd) yn syn hân en beweegt op en del. Manlju
fine it ek noflik om oare gefoelige plakjes oan te reitsjen lykas de balsek, de
anus en spiennen. Nei it masturbearjen folget meastentiids in orgasme. Under in
manlik orgasme komt der sperma út de pyst frij. Manlju fine de sensaasje fan de
ejakulaasje noflik. Foar manlju is it dreech mear as ien orgasmes koart efter
inoar te krijen.



https://fy.wikipedia.org/wiki/Marokko

It Keninkryk fan Marokko (Arabysk: المملكة المغربية‎) is in lân yn Noard-Afrika.
De haadstêd is Rabat.

Marokko is it ienichste lân dat net fertsjintwurdige is yn 'e Afrikaanske Uny.
Hawar, it is in stiper fan de Arabyske Liga, Arabyske Maghreb Uny, Konferinsje
fan Islamityske steaten, en is as net-NAFO lid in wichtige partner fan de
Feriene Steaten.

De skiednis fan Marokko begjint as de earste minske har dêr festige om-ende-by
8.000 f.Kr. Op dat stuit hearsket yn dy omkriten in oar klimaat as
tsjintwurdich. De earste Berberfolken arrivearren yn 2.000 f.Kr. fan't suden út
en sûnt de 8e iuw f.Kr. stiften Foenysyske hannelers delsettingen oan de kust.
De Foenysjers wreidzje stadichoan harren ynfloed út nei de binnenlannen fan
Marokko. Ien fan dy koloanjes wie Kartago, yn it Tuneezje fan no, dy’t him
ûntwikkele ta in ekonomyske macht yn it westlik part fan it Midlânske See
gebiet. De Berberkeninkriken yn it Atlasberchtme wienen yn mear of mindere mate
ûnderhearrich oan harren. Nei de fal fan Kartago waard dizze posysje oernommen
troch de Romeinen.

Yn 429 kaam oan de macht fan de Romeinen ynienen in ein mei de komst fan de
Fandalen. Sy stiften in Fandaalsk keninkryk mei as haadstêd Kartago dat mear as
hûndert jier yn stân bliuwe soe, mar troch de opfolgers fan de Romeinen, de
Byzantinen ferneatige waard. Yn 682 oermasteren de Arabieren it lân en waard de
islam yntrodusearre. Sawol Arabyske as Berberdynastyën regearden oer Marokko.
Ferneamde dynastyën wienen de Almoraviden, de Almohaden en de Meriniden. Under
de Almoraviden soe 'de Maghreb' foar it earst feriene wurde.

Yn 1415 waard de stêd Ceuta troch de Portegezen oermastere. Letter soenen noch
mear Marokkaanske stêden yn Portegeesk en Spaansk besit komme, mar om 1700 hinne
hienen de Marokannen alle stêden sels wer yn hannen. Begjin 20e iuw waard
Marokko troch Frankryk en Spanje oermastere dy’t Marokko yn 1912 ferparten yn in
(grut) Frânsk protektoraat en in (lyts) Spaansk protektoraat. Dat gong net op
stel en sprong, want nei de tiid ûntstean faak opstannen.

Op 2 maart 1956 waard Marokko ûnôfhinklik fan Frankryk en even letter ek fan
Spanje. Marokko waard wer in keninkryk mei Mohammed V as kening. Yn 1976 foel
Marokko de Westlike Sahara binnen dat sûnt dy tiid troch de Marokannen beset
holden wurdt.

Om-ende-by trijekwart fan de befolking is Berbers, it oare part binne benammen
Arabieren. Eartiids wennen der in soad Joaden yn Marokko, mar dizze groep is yn
'e rin fan de 20e iuw lytser wurden nei likernôch 7.000 hjoed de dei. Fierders
hat Marokko om de 100.000 allochtoanen hinne. Dizze bewenners binne fral Frânsen
en Spanjerts, wêrfan in soad leararen en technysk kwalifisearre personiel, mar
ek pinsjonearden, benammen yn Marrakesh.

De befolkingsgroei is yn de 20e iuw acht kear sa grut wurden. Yn 1900 wiene der
3,8 miljoen Marokkanen en yn 2004 29,9 miljoen. Marokko is nei Egypte, Sûdan en
Algerije, it grutste Arabyske lân nei ynwennertal.

De offisjele taal yn Marokko is it (standert) Arabysk. Men brûkt it Arabysk as
ûnderrjochttaal en as amtstaal. It meast brûkte Arabyske dialekt is it Darija.
Oare talen dy't yn Marokko sprutsen wurde binne de Berbertalen
(Tarifit/Riffynsk), Tasjelhiyt, Tamazigt), Frânsk (faak de taal fan bedriuwen,
oerheid en diplomaten, mar ek yn winkels, restaurants en ek ûnderling, wylst yn
it eardere Spaansk Marokko, faak Spaansk as twadde taal brûkt wurdt.

Likernôch 98,7% fan de befolking is Islamitysk, dy't suver allegear soennitysk
binne. Lytsere godstsjinsten binne it kristendom (1,1%) en it joadendom (0,04%).

Marokko is gauris it toaniel foar histoaryske films of bibelferfilmingen. In
protte ferneamde regiseurren, ûnder oare Ridley Scott (Gladiator, Kingdom of
Heavens) en Franco Zeffirelli (Jezus fan Nazareth) hawwe hjir harren filmen
draaid. Ek waard yn Marokko yn it tiidrek 1993-2001 de tillefyzje searje 'De
Bibel' opnaam.



https://fy.wikipedia.org/wiki/Kosovo

Kosovo grinzet yn it súdwesten oan Albaanje (112 km), yn it suden oan
Massedoanje (159 km), yn it noardwesten oan Montenegro (79 km) en yn it easten
en noarden oan Servje (352 km). De grutste stêden binne Pristina (564.800) yn it
sintrum, Gjakovë/Đakovica (153.000) yn it westen en Prizren (221.374) yn it
súdwesten.

Serven teagen yn de 7e iuw nei dielen fan it hjoeddeiske Kosovo mar kamen pas yn
de 13e iuw ûnder Servysk bewâld. It ferlies fan de Serven tsjin it Osmaanske Ryk
yn de Slach om Kosovo fan 1389 late ta 5 iuwen fan Turkske oerhearsking yn
Kosovo wêrtroch in protte Turken en Albanezen har yn it gebiet nei wenjen
setten. Oan ´e ein fan de 19e iuw wienen de Albanezen de dominante etnyske groep
yn Kosovo ynstee fan de Servjers. Doe´t de Turken har weromlutsen nei de Earste
Balkan Kriich (1912) griep Servje op ´e nij de macht yn Kosovo. Nei de Twadde
Wrâldkriich krige Kosovo de status fan autonome provinsje binnen de Republyk
Servje. Yn de Kâlde Kriich besochten Kosovaren hieltyd wer om mear autonomy te
krijen en hiene suver deselde status as dy fan in republyk neffens de
Joegoslavyske wet. Nettsjinsteande de wetlike konsesjes boaze de rebûlje fan
Kosovaarske nasjonalisten oan. Serven yn Kosovo fielden har tekoart dien en
Servyske nasjonalistyske foaroanmannen, lykas Slobodan Milosevic, brûkten dizze
mooglikheid om mear stipe te krijen fan Servyske stimmers by de ferkiezings dy't
Kosovo ta it Servyske heitelân rekkenen. Under Milosevic krige Servje yn 1989 in
nije wet wêrtroch Kosovo syn autonomy kwytrekke. Der kaam ferset fan de oare
kant en antwurden mei in referindum yn 1991 wêrby't Kosovo ûnôfhinklik
ferklearre waard fan Servje. It Servyske regear besocht de Kosovaren ûnder de
kwint te hâlden en naam maatregels wylst it Kosovaarske regear mei passive
wjerstân besocht ynternasjonale stipe te krijen. Yn 1995 hienen de Albanezen har
nocht fan de passive wjerstân fan it Kosovaarske regear en stiften it
Kosovaarske Frijheids Leger en kamen yn ferset. Yn 1998 kaam Milosevic mei in
tsjinoanfal wêrby in protte Albanzen tamtearre as fermoarde waarden. De
ynternasjonale mienskip besocht it konflikt freedsum del te bêdzjen mar
Milosevic woe dêr neat fan witte. Dat late yn maart 1999 ta trije moannen lang
bombardearjen fan Servje troch de NAFO, de Serven joegen belies en lutsen har yn
juny 2009 werom út Kosovo. Troch resolúsje 1244 fan de Feiligensried fan de
Feriene Naasjes krige de 'United Nationas Interum Administration Mission'
(UNMIK) it foech oer Kosovo yn ôfwachting fan de takomstige status fan Kosovo.
Mei de resolúsje wie Kosovo noch hieltyd in part fan it territoariale Servje mar
UNMIK wie ferantwurdlik foar it regearen. Yn 2001 krige Kosovo in tydlik regear
dat in part fan de taken fan UNMIK op him naam en yn 2005 seach de Feriene
Naasjes wer nei de mooglikheden foar de status fan Kosovo. Yn 2006 en 2007
wienen der ûnderhannelings oer desintralisaasje, religieus erfskip en
minderheidsrjocht mar de belangen fan de Serven (dy't wol meiwurkje woenen oan
mear autonomy) en Albanezen (dy't folsleine autonomy ha woenen) rûnen net lykop.
Op 17 febrewaris 2008 ferklearre Kosovo himsels ûnôfhinklik fan Servje .

BYP per persoan is $1.800 (2007). Gearstalling fan BYP per sektor is 20% lânbou,
20% yndustry en 60% tsjinsten.

88 % Albanezen 7 % Serven 5 % oar (Bosniakken, Gorany, Roma, Turken, Askaly,
Egypteners)

Islam (Albanezen, Boskniakken, Gorany, Turken, Egypteners) Servysk Ortodoks
(Servjers) Roomsk Katolyk (Albanezen)

Servje en ferskate oare steaten (ûnder oare Ruslân) protestearje tsjin de
Feriene Steaten en oare lannen dy't Kosovo erkend hawwe doe't it him yn
febrewaris 2008 ûnôfhinklik ferklearre. KFOR peacekeepers (ûnder lieding fan de
NAFO) en de UNMIK-missy sille fierder mei it bewarjen fan de frede tusken de
Albaneeske mearderheid en Servyske minderheid. Kosovo en Massedoanje hawwe de
grins tusken beide lannen yn septimber 2008 fêstlein. Guon lannen dy't Kosovo as
ûnôfhinklike steat erkenne, hawwe wilens yn Pristina in ambassade.



https://fy.wikipedia.org/wiki/Kimberly_Kendall

Kimberly Kendall, echte namme ûnbekend (28 maaie 1993), is in Amerikaansk
neakenmodel, pornografysk aktrise en pornoprodusinte fan tige mingd etnysk
komôf, dy't yn it ferline ek wol gebrûk makke hat fan 'e artystenamme Ivana
Vuitton. Hja sette yn 2012 útein mei in wurkpaad yn 'e Amerikaanske
pornoyndustry en spile yn frijwat films.

Kendall waard yn 1993 berne yn 'e stêd Milwaukee, yn 'e steat Wiskonsin. Hja is
fan multy-etnysk komôf, mei Angelsaksysk Amerikaansk, Armeensk, Ingelsk, Dútsk,
Iersk, Egyptysk-Arabysk en twa soarten Yndiaansk bloed, Swartfuotsk (Blackfoot)
en Sû (Sioux).

Yn 2012, doe't se njoggentjin jier wie, makke se har debút yn 'e pornografyske
film Wen Pornstars Attack! 2. Neffens de Internet Adult Film Database (IAFD) hat
se sûnt yn in stik as 25 pornofilms spile, al wurde dêrby har mannichfâldige
optredens op pornosites op it ynternet net meirekkene. Kendall hat û.m. wurke
foar sokke foaroansteande labels as Evil Angel, Jules Jordan Video, Red Light
District, West Coast Productions, Elegant Angel, Devil's Film en Diabolic Video.
Njonken har aktearwurk is Kendall ek aktyf as produksjemanager.

Kimberly Kendall is fan mingd blank en Yndiaansk ras, mei brune eagen en swart
hier. Neffens har offisjele opjefte is se 1.68 m lang, mei in gewicht fan 48 kg,
en kupmaat 34D, dêr't se oan kommen is troch in boarstfergruttingsoperaasje te
ûndergean. Fierders hat se ek plastyske sjirurzjy oan har noas dwaan litten.
Behalven troch har earlellen hat Kendall ek in nâlpiercing, tongpiercing en
piercings troch har beide spiennen. As tatoeaazjes hat se in tekst yn it
Arabysk-Perzysk skrift yn har nekke en op har rêch; in tekst yn it Latynske
alfabet op har rjochterside; noch in tekst op har ûnderrêch; in rige stjerren
dy't by de rjochterkant fan búk lâns omleech rint; in namme ûnder har nâle; en
teksten op 'e ringfinger fan har lofterhân en de mulfinger fan har rjochterhân.



https://fy.wikipedia.org/wiki/Filipinen

De Filipinen is in lân yn Súdeast-Aazje. De haadstêd is Manilla en de presidint
fan de republyk is Rodrigo Duterte sûnt 30 juny 2016.

De Filipinen binne in arsjipel dy't bestiet út 7.107 eilannen. Fan de eilannen
hawwe 4000 in namme en binne 1000 bewenne. De grutste twa binne Luzon en
Mindanao; dizze beide foarmje sa'n twatredde fan it totale oerflak, wat 300.000
km² is. De haadstêd Manilla leit op Luzon.

De eilannen beslaan it noardeastlike part fan de Maleizyske arsjipel. De meast
bercheftige eilannen wurde faak teistere troch ierdskoddings en
fulkaanútbarstings. Yn it meastentiids fochtige klimaat bedijt in tropysk
reinwâld, dat troch kealslach plak makke hat foar savannen.

De haadstêd Manilla en de prachtige natuer lutsen in soad toeristen nei de
regio.

Yn de prehistoarje tusken sa. 1500 f.Kr. en 500 f.Kr. ymmigrearren Australide
folken út it suden nei de Filipinen, folge troch Maleizyske stammen út
Súdeast-Aazje. Om-ende-by 250 f.Kr. arrivearren de Mongoalen en noch letter
tusken 900 en 1200 troch Sinezen út Súd-Annam.

Yn 1521 sette foar it earst Jeropeanen foet oan wâl (in Spaanske ekspedysje
ûnder lieding fan Magallaan). De Spanjerts fersloegen de sultaan fan Manila yn
1571 wêrtroch de Filipinen yn Spaanske hannen foel. Spanje moast yn 1898 de
arsjipel ôfstean oan de Feriene Steaten. Under it bewâld fan de Feriene Steaten
bruts der in politike striid út foar ûnôfhinklikheid (1899-1902). By oerienkomst
waard yn 1935 de Commonwealth of teh Filippines yn it libben roppen, met Manuel
Quezon as earste presidint; nei in oergongstiid fan tsien jier soe fansels
selsstannigens folge. Yn de Twadde Wrâldkriich fan 1941 oant 1944 stienen de
Filipinen ûnder Japanese besetting. Yn 1946 ûntstie de ûnôfhinklike republyk.

Neffens de folkstelling yn 2007 hie de Filipinen goed 87,5 miljoen ynwenners en
dêrmei stie it lân op tolfde plak fan de list mei lannen mei de measte
ynwenners. Yn 2010 wie it ynwennertal al 92.337.852. Fan de befolking wennet
sa'n twatredde op de twa grutste eilannen Luzon en Mindanao.

De Filipinen hat iuwenlang ûnder Spaansk bewâld west. Dy jierrenlange
oanwêzigens komt noch hieltyd sterk ta útdrukking yn it grutte persintaazje
katoliken ûnder de befolking. Goed 83 prosint fan is Roomsk-Katolyk. Noch ris 3
prosint makket diel út fan in ôfspitsing fan de Roomsk-Katolike Tsjerke, de
ûnôfhinklike âldkatolike Independent Church of the Philippines. Moslims foarmje
sa'n 5 prosint fan de befolking en wenje benammen op it súdlike eilân Mindanao
en de Sulu-eilannen. De Protestanten foarmje lang om let sa'n 6 prosint fan de
befolking. De protestantske mienskippen binne ûntstien troch it wurk fan
Amerikaanske sindelingen yn it begjin fan de 20e iuw. De oare 3 prosint is
boedistysk (benammen de Sineeske minderheid) of leaut net.

Yn totaal wurde op de Filipinen 172 ynheemske talen en dialekten sprutsen, dy't
allegearre by Austronesyske taalfamylje hearre. Oare talen dy't der sprutsen
wurde binne ûnder oaren Ingelsk, Sineesk (Mandarijn en Hokkyn) en Spaansk, de
lêste mei de lokale kreolentaal Sjavakano.

Sûnt 1939 befoardert de oerheid om nasjonale ienheid te fergrutsjen it gebrûk
fan de offisjele taal, it Filipynsk, dat grûnet is op it Tagaloch. It Filipynsk
wurdt op alle skoallen les jûn en wurdt tsjintwurdich folle mear akseptearre,
fral as twadde taal en ienheidstaal troch de tige mingde befolking. It Ingelsk
wurdt as twadde offisjele taal beskôge, en in protte brûkt troch de oerheid, yn
it ûnderwiis en de handel.



https://fy.wikipedia.org/wiki/Fenezu%C3%ABla

Fenezuëla, folút de Bolivariaanske Republyk Fenezuëla is in lân yn it noarden
fan Súd-Amearika. De haadstêd is Karakas.

Yn it noardwestigen leit in oaljeryk gebiet, de Marakaibodepreesje meit it
13.600 km2 grutte Marakaibomar. Dat leechlân wurdt begrinzge troch in
berchmassyf, de Cordillera de Mérida mei als heechste pyk de "Pico Bolvar".
Súdeastlik dêrfan leit it leechlân dêr't de rivier de Orinoko yn de Atlantyske
Oseaan útmûnet. It sintrum fan it lân wurdt karakterisearre troch útstrekte
flakten, llanos, dy't fan de Kolombiaanske grins trochrinne oant de rivierdelta
fan de Orinoko. Yn it suden lizzen it isolearre Heechlân fan Guyana, mei de
Angelwetterfal, de heechste wetterfal op 'e wrâld.

It klimaat is tropysk en oer it algemien hiet en wiet, mar yn de heechlannen
evenrediger.

De kust fan it tsjintwurdige Fenezuëla waard yn 1498 troch Kristoffer Kolumbus
ûntdutsen en fierders ûndersocht yn 1499 troch Ojeda en Vespucci. Dizze lêsten
joegen it nije gebiet har namme Fenezuëla wat Lyts Feneesje ynhâldt. Fan 1520 ôf
festigen de Spanjerts harren en wie it in Spaanske kloanje.

Yn Fenzuëla waard goud fûn en foar de ûntginning fan de goudminen hellen de
Spanjers Negerslaven út Afrika. Yn de rin fan de 18e iuw waard ek begûn mie it
yn kultuer bringen fan de grûn en ferbouden kofje, kakao en indigo. Yn 1811
waard ûnder lieding fan Francisco de Miranda de ûnôfhinklikheid útroppen, mar
pas yn 1821 koe de Fenezolaanske frijheidstrider Simon de Bolivar de Spanjerts
foarfêst ferslaan. Yn 1829 makke Fenezuëla har los fan Kolombia en waard in
aparte republyk mei José Antonio Paez as earste presidint.

In grut part fan de 19e en 20e iuw waard karakterisearre troch politike
ynstabiliteit, diktoriaal bewâld, en revolúsjonêre ûnrêst. Neidat de militêren
harren yn 1958 werom lutsen út de nasjonale polityk, sette in nij tiidrek útein
mei in demokratysk keazen bestjoer. Yn 1992 fûn in mislearre steatsgreep plak,
dy't troch Hugo Chávez organisearre wie. Hy waard finzen set, mar krige al gau
syn frijheid wer. Yn 1998 waarden nije ferkiezingens holden dy't troch Chávez
wûn waarden.

Fenezuëla hat in grut ferskaat oan bewenners. De earste bewenners binne de
Yndianen. It grutste part fan de befolking bestiet tsjintwurdich út Mestizos;
ôfstammelingen fan Spaanske kolonisten en Yndianen. Fierders hat Fenezuëla ek in
grutte befolkingsgroep dy't ôfstammet fan de eardere negerslaven. Dizze groepen
krigen tidens ymmigraasjeweagen yn de 20e iuw selskip fan Italianen, Portugezen,
Dútsers en oaren. Fan de totale befolking is 69% fan mingd (Jeropeesk-Yndiaanske
komôf), 20% Jeropeesk, 9% Afrikaansk, 2% Yndiaansk. Oantal ynwenners 26
miljoen.(2007)

Om-ende-by 85% fan de befolking libbet yn steedlike gebieten yn it noarden fan
it lân. Wylst likernôch de helte fan Fenezuëla besuden de Orinoco leit, wennet
dêr mar 5% fan de minsken.

De offisjele taal is it Spaansk, yn it kustgebiet benammen Karibysk-Spaansk.
Fierders wurde der in protte Yndiaanske talen sprutsen.

Yn Fenezuëla wurdt de ûntwikkeling fan de lânbou hiel bot stimulearre, produkten
dy't in protte ferboud wurde binne rys, katoen en sûkerreid. It grutste part fan
de eksport smite lykwols ierdoalje en dêrmei besibbe produkten op.



https://fy.wikipedia.org/wiki/Etioopje

Etioopje, offisjeel de Federale Demokratyske Republyk Etioopje, is in lân yn it
easten fan Afrika. De haadstêd is it sintraal lizzend Addis Abeba. Etioopje
waard earst ek wol Abessynje neamd.

Etioopje bestiet foar it grutste part út in útstrekt en relatyf fruchtber
heechberchtme, it Etiopysk Heechlân, dat trochsnien wurdt troch de Grutte
Slinke.

Yn it wiid fersprate heechlân leit de haadstêd Addis Abeba (2.370 m). Heechste
bergen fan it lân binne de Ras Daschan Terara (4.545 m), de Talo (4.413 m), de
Guma Terara (4.231 m) en de Guge (4.203 m). It noarden wurdt skaaimerke troch
woastyn en drûge savanne, it suden troch reinwâlden.

Yn it Etiopysk Heechlân ûntspringt de Blauwe Nyl (yn de Tanamar), dy't tegearre
mei de Wite Nyl en de allyksa yn Etioopje ûntspringende Tekeze-rivier meïnoar de
Nyl foarmje.

Nettsjinsteande dat Etioopje flakby de evener leit, hat it yn ferbân mei de
hichte fan it lân, meast in evenredich klimaat. Utsein de leger lizzende
gebieten, lykas de Danakildepressy en de Ogaden, dy't in hjit en skrok klimaat
hawwe.

Fan de eardere skiednis fan Etioopje is net folle bekend. Ut de 1e iuw datearje
de earste berjochten oer in ryk fan Aksûm, dêr't ôfstammelingen fan kening
Salomo regeare hawwe soene. Yn de 4e iuw waard dat ryk kerstene, mar de opkomst
fan de islam yn de 7e iuw isolearre it fan de rest fan de kristlike wrâld. Yn de
iuwen dy't dêrop folgen waard hieltyd krigen fierd tsjin de Islamiten en
ynfallende Galla.

De Etiopyske kening Durk II brocht healwei de 19e iuw de talleaze fazalfoarsten
ûnder ien bewâld en hy wie súksesfol tsjin de Italjanen dy't fanút Eritrea yn
Etioopje besochten troch te kringen. Syn opfolger Menelik II brocht de
Italjaanske agressor yn 1896 by Adoea in ferneatigjende nederlaach ta dy't foar
in skoft in ein makke oan harren aspiraasjes Etioopje te oerweldigen. Nei syn
dea waard Meneliks dochter keizerinne, syn efterneef Ras Tafary waard regint.
Troch in steatsgreep slagge hy deryn de macht nei him ta te lûken, yn 1930 nei
de dea fan de keizerinne lit er him ta keizer Haile Selassie I kroane. Hy skafte
de slavernij ôf.

Fan 1935 oant 1941 wie Etioopje beset troch Itaalje, dêrnei krige Haile Selassie
it wer foar it sizzen. Yn 1952 kaam de eardere Italjaanske koloanje Eritrea by
Etioopje. Yn de rin fan de jierren sechstich naam it oantal fersetaksjes tsjin
it bewâld fan de autokratyske keizer hieltyd mear ta. Doe't as gefolch fan lange
drûchte slimme hongersneed hearske yn de noardlike provinsjes en troch korrupsje
misstannen ûntstienen, kaam it leger begjin 1974 yn opstân. It leger twong it
regear ôf te treden, fierde in nije grûnwet yn en beheinde de macht fan de
Koptyske tsjerke. Keizer Haile Selassie waard ôfset en in sosjalistyske republyk
waard útroppen mei in ienpartijstelsel. Op grutte skaal waard der
nasjonalisearre en lânherfoarmings trochfierd.

De befolking is bysûnder ferskaat. Meast fan de befolking sprekke in Semityske-
of Kusityske taal. De Oromo, Amhara, en Tigreans meitsje mear as trije fearn fan
de befolking út, mar der binne mear as 80 ferskate etnyske groepen yn Etioopje,
dêr't guons fan net mear as 10,000 leden fan hawwe. It Ingelsk is meast sprutsen
bûtenlânske taal.

Neffens de folkstelling fan 1994 heart 61% fan de minsken yn Etioopje ta it
Kristendom en 33% ta de Islam. It meastepart fan de Kristenen heart ta de
Etiopysk-Ortodokse Tsjerke. Om-ende-by 5% fan de befolking hingt in natoerreligy
oan. Eartiids wennen ek in protte Joaden (de Beta Israel) yn Etioopje. It
grutste part dêrfan is nei Israel emigreare.



https://fy.wikipedia.org/wiki/Dialekt

In dialekt is in yn prinsipe sprektalige taalfoarm dy't troch in mienskip,
gewoanlik yn ien plak of regio konsintrearre, sprutsen wurdt en dêryn dúdlik
ôfwykt fan oare besibbe taalfoarmen. Der wurdt wol sein dat in taal ûngelikense
dialekten hat, mar it better te sizzen dat meardere dialekten mei-inoar in taal
foarmje.

Sa hat bygelyks yn Fryslân hast elts doarp in eigen spraak, en wat minder jildt
dat ek foar eltse stêd. De taalkundige oarderet al dy spraken ta kloften fan
besibbe dialekten. De measte dialekten wurde dan by it Frysk set, oare by it
Stedsk of it Biltsk en wer oare by it Stellingwerfsk.

Guon fan dizze kloften binne wer sa sterk besibbe oan oare dat se sels wer as
dialekten fan in gruttere kloft sjoen wurde. Sa foarmet it Oertsjongersk wer in
dialekt fan it Nedersaksysk. Dialektkloften dy't net, of net mear, ta in
gruttere kloft rekkene wurde foarmje in taal - in streektaal of in lânstaal.

It ûntstean en it útstjerren fan dialekten stiet yn ferbân mei it ferminderjen
of fergrutsjen fan it kontakt tusken gebieten of groepen minsken. By isolearre
groepen rinne de dialekten fierder útelkoar. Dizze ûntwikkeling kin sa fier gean
dat de dialekten ta aparte talen wurde. Sa ûntstienen út it Germaansk ûnder
oaren de aparte talen Frysk, Saksysk en Frankysk. Oarsom wurdt de spraak fan
minsken mei mear kontakt hieltyd mear itselde, oant der hast gjin ferskil mear
is.

Bysûnder dêrby is de standerttaal, in dialekt keazen, of gearstald, as
standertferzje fan de taal. In standerttaal ûntwikkelt him lykwols krekt as oare
dialekten, dat wêr de standerttaal as de definysje fan in taal sjoen wurdt,
kinne oare dialekten dy't harren oars ûntwikkelje ta aparte talen wurde.

By genôch kontakt ûntstiet lykwols tusken groepen dy't elkoar net goed begripe
kinne ek sûnder in standerttaal in kultuertaal. Meast hat in kultuertaal in
hegere status as de eigen spraak, dat yn it gebiet fan in kultuertaal
ferminderje faak de dialekten, at der kontakt bliuwt. Dat betsjut lykwols net
dat de dialekten daalks útstjerre; it duorret meast generaasjes ear't in dialekt
ferdwynt, en ek dan bliuwt der noch in substraat oer yn de kultuertaal.



https://fy.wikipedia.org/wiki/Carolus_Linnaeus

Carolus Linnaeus (berne as Carl Linnaeus, 23 maaie 1707, Råshult - 10 jannewaris
1778, Uppsala) wie in Sweedske dokter en biolooch, dy't de binomale nomenklatuer
foar libbene wêzens ûntwikkele. Yn 1757 waard Linnaeus fan 'e adel makke, as
Carl von Linné. Hy publisearre syn wurk, sa't dat doe dien waard, ûnder in
Latynske namme: Carolus Linnaeus.

Linnaeus syn heit, sels dûmny, woe dat Carl teology studearje soe. Linnaeus syn
interesse lei dêr lykwols net en ien fan syn leararen wist syn heit derfan te
oertsjûgjen dat it better wie dat Linnaeus medisinen studearje soe. En dat
barde. Mar dêrnjonken kaam der ek hieltyd mear botany yn syn stúdzje. Yn 1732
waard hy troch de Universiteit fan Uppsala op ûndersyksreis nei Laplân stjoerd,
om dêr noch ûnbekende planten te sykjen. Yn 1734 gie hy nochris nei midden
Sweden, en yn de rin fan syn fierdere libben soe hy noch ferskate oare reizen
nei alle parten fan Sweden meitsje. Yn 1735 gie er nei Nederlân om syn stúdzje
dêr ôf te meitsjen. Datselde jier promovearre hy yn de genêskunde oan de
Universiteit fan Hurderwyk en publisearre hy syn Systema Naturae, wêryn hy in
systematyske klassifikaasje foar planten beskriuwt. Ek noch dat jier gong er nei
de Universiteit fan Leiden, dêr't er oant 1938 bliuwe soe.

De grutte ferbettering fan syn klassifikaasje kaam yn Species Plantarum (1753}.
Alhoewol ferskate biologen earder besocht hienen in beskriuwing fan all bekende
planten te jaan, wienen der gjin fêststeande nammen foar planten, sadat ien en
deselde plant by ferskillende skriuwers ferskillende nammen hawwe koe. Yn 1735
keppele Linnaeus oan syn klassifikaasje in systematyske nammejouwing, de
binomale nomenklatuer. Dit systeem wie yn de rin fan de skiednis al faker brûkt,
mar it wie nea ta in standert útgroeit. Linneaus foege syn eigen ferzje fan it
systeem fan Gaspard Bauhine ta oan syn klassifikaasje sadat er, dêr't er earst
de geslachtsnamme folgje litte moast troch in list fan eigenskippen fan de
spesifike soart, no folstean koe mei twa nammen. De geslachtsnamme, folge troch
in soartnamme.

Alhoewol faak oannaam wurdt dat Linneaus in namme wie dy't Carl oannaam foar de
publikaasje fan syn wurk, is dit net it gefal. Carl syn heit, Nils Ingemarsson
Linnaeus hie dy namme oannaam as famyljenamme doe't er begûn mei syn teology
stúdzje. Dat Carl Linneaus hie fan himsels in Latynsk-eftige efternamme, en koe
folstean mei it oanpassen fan syn foarnamme nei Carolus.

Oarsom wie Carl von Linné net syn bertenamme, sels al wie Carl dat al. Dy
net-latynske ferzje fan syn namme hat Carl earst oannaam doe't er 1757 fan'e
adel makke waard.

Der is in plant nei Linnaeus neamd: it Linnaeusklokje, Linnaea borealis. Hy
ûntduts it op syn reis troch Laplân yn 1732. It plantsje wurdt lykwols net yn
syn reisferslach beskreaun, mar wol yn de Flora Lapponica. It Linnaeusklokje is
in tige beskieden, kwetsber plantsje. It hat in hichte fan sa'n 10 sm, mei twa
lytse blomkes op in tin stâltsje. Yn Nederlân is it plantsje tige seldsum.
Linneaus is faak portrettearre mei it plantsje yn syn hân.



https://fy.wikipedia.org/wiki/Bliksem

In bliksem, ek wol wjerljocht, is in elektryske ûntlading yn de atmosfear. It is
it haadferskynsel fan ûnwaar en it hat tonger as byferskynsel.

In ûntlading fan bliksem hat in ljochtflits as gefolch. Tonger ûntstiet trochdat
de bliksem de lucht derom hinne sa bot ferwaarmet dat de lucht útset yn de foarm
fan plasma, wat skokweagen yn de atmosfear feroarsaket.

It gefaar om persoanlik troch de bliksem rekke te wurden is relatyf lyts, mar de
gefolgen kinne wol slim wêze. Trochsneed wurde yn Nederlân fiif minsken per jier
troch de bliksem troffen mei de dea as gefolch. Eartiids wie dit noch folle
mear: hûndert jier lyn waarden trochstrings sa'n tweintich minsken per jier
troffen mei de dea as gefolch.

Al iuwen lang wurdt der ûndersyk dien nei wjerljochtsjen. Yn it begjin waard der
gebrûk makke fan foarwerpen, wêrûnder ek de Leienske flesse. Benjamin Franklin
is ferneamd as útfiner fan de wjerljochtfleander. Franklin liet sjen dat bliksem
in ûntlading statyske elektrisiteit wie. Nei it ûndersyk fan Franklin wie it
lange tiid stil om it ûndersyk fan bliksem. Fierder ûndersyk kaam nei it
ûntstean fan de elektrotechnyk .

Bliksem ûntstiet troch de ferdieling fan elektryske lading oer in ûnwaarswolk.
Wat de prosessen oanbelanget, dy’t de grutte parten fan de wolk in ôfwikende
lading jaan kinne binne der wol tsien teoryen. De ladingsferdieling hoeft op
himsels noch net ta it ûntstean fan in bliksem te liede. Der binne in protte
lekstreamen, dy’t de ûntsteane ladingsferskowing tsjinwurkje, sadat de bliksem
net nedich is. Ek is net dúdlik wêrom in ûntlading tusken de ûnderkant fan in
wolk en de grûn, bliksemynslach, optreedt. Wat dit lêste oangiet moatte we yn
gedachten hâlde, dat de ierde in bêste gelieder is en dat de deselde elektryske
ladings elkoar ôfstjitte. Omdat yn de measte gefallen de negatyf laden wolken
ûnderoan sitte, sille ûnder de wolk de elektroanen yn de ierde ferstjitten
wurde, sadat de ierde pleatslik in positive lading hat. Under de wolk hearsket
dêrom in sterk elektrysk fjild, dat omheech rjochte is. De elektryske spanning
yn dat fjild is wol 100 oant 1.000 kear te lyts om in ûntlading mooglik te
krijen. De trochslachspanning fan lucht is net lytser dan 3 miljoen folt de
meter. Yn seldsume gefallen treed ek in omkearde ladingsferdieling op, mei in
positive lading oan de ûnderkant fan de wolk en in negative lading oan it
oerflak fan de ierde. Yn sa’n gefal wurdt wol sprutsen fan in positive bliksem
as der in ûntlading ûntstiet.

As gefolch fan de ûnregelmjittige ferdieling fan de ladings yn de wolk kin
pleatslik wol wat fonkfoarming ûntstean. Hjirtroch fynt dan ionisaasje plak,
wêrtroch de lieding sterk tanimt. De heechste potinsjaalferskillen ferpleatse
har dêrtroch nei de top fan it liedende kanaal. Dêr foarmje har wer fonken en
wurdt it proses herhelle, dit wurdt wol foarûntlading neamd. Sadwaande kin de
foarûntlading har ûntwikkelje fan inkele sintimeters nei inkele tsientallen
meters yn de rjochting fan de grutste spanningsferskillen. Somtiden ûntsteane
der groeiende fertakkings.

Ien of mear takken fan de foarûntlading kinne tichtby de grûn komme, op 50 oant
100 meter hichte. It kanaal hat dan likernôch de elektryske spanning fan de
wolk, en de fjildsterkste (folt de meter hichteferskil) boppe de grûn rint dan
bot op. Benammen by de punten is der dan gjin rêstige ionisaasje mei Sint
Elmusfjoer mear, mar earder krêftige fonkfoarming, dy’t yn de rjochting fan it
foarûntladingskanaal komt. Dit wurdt ek wol de fangûntlading neamd.

By bliksem is hja yn hûs wol feilich. Wol moat der omtinken wêze foar elektrysk
guod. In hûs sûnder bliksemôflieder is gjin goeie Koai fan Faraday. By in
ynslach kin de elektryske stream him troch de liedings hinne sette en de
oanslúte apparatuer skansearje. Ek net oanslúten elektroanika kin skansearre
reitsje omdat de bliksem sa’n hege spanning hat.

Ek in metalen auto of karavan kin is feilich plak beskôge wurde. Metalen auto’s
en karavans binne dan in goeie Koai fan Faraday en de lading wurdt fuort
ôffiert. De rêstlading dy’t dan efter bliuwt is sa lyts dat it net nedich is om
tsjin in pealtsje te ride, wat wolris sein wurdt.

Foarbyld: Der is bliksem en 15 sekonden letter komt de tonger. Dan moat 15 troch
3 dielt wurde, wat betsjut dat de bliksem likernôch 5 kilometer fuort is.

Yn de woastine sil de bliksem nei it leechste punt sykje, omdat sân tige min
lied. De bliksem siket dan nei it plak mei it minste sân, om sa gou mooglik nei
it grûnwetter te kommen.



https://fy.wikipedia.org/wiki/Angoala

Sintraal yn Angoala leit it Bié-plateau, in heechflakte dat op in hichte fan
trochstrings 1.830 meter leit. By de kust rint it hommels ôf. In soad wyld
wetterstreamen fine har wei nei ûnderen dy't foar de produksje fan
hydro-elektryske enerzjy brûkt wurde. De wichtichste rivieren binne de Kwanza en
Kunene.

It lânskip fan Angoala bestiet foaral út savanne, savannebosken en greiden. Yn
it noardeasten binne lykwols ticht beboske falleien, dêr't in soad hurdhout kapt
wurdt.

Neast Lûanda binne de wichtichste stêden fan it lân Huambo, Lobito, Benguela en
Namibe.

Angoala waard yn 1483 ûntdutsen troch Diego Cao. Sûnt 1975 is it in ûnôfhinlike
steat, dêrfoar wie it gebiet fan de 19e iuw ôf in Portegeeske koloanje. De namme
Angoala is ôflaat fan de titel Ngola fan de hearsers fan it eartiidse keninkryk
Ndong.

Al fan de ûnôfhinklikens ôf hat it lân hieltyd te krijen mei in boargeroarloch
tusken UNITA en de MPLA. Yn 2001 wienen der om-ende-by 2,8 miljoen minsken op de
flecht.

Angoala hat 12.263.596 (2007) ynwenners, dêr't likernôch in tredde fan yn de
haadstêd Lûanda wennet.

It meastepart fan de befolking is fan Afrikaanske komôf en sprekt in Bantoetaal;
de offisjele taal is lykwols it Portugeesk. Ovimbundu, Mbundu en Bakongo binne
de grutste etnyske groepen, mar der binne ek in protte minsken fan in mingd ras.
Eartiids wennen der in soad Jeropeanen yn it lân. Nei de Angoleeske
ûnôfhinklikens fan Portugal hawwe de measten it lân ferlitten.



https://fy.wikipedia.org/wiki/Angelina_Castro

Angelina Castro, echte namme: Francys Delia Valdes (Havana, 6 septimber 1982),
is in Kubaansk-Amerikaansk neakenmodel, pornografysk aktrise en pornoregisseur,
dy't bekend stiet om har wielderich foarkommen. Neffens har offisjele opjefte is
se 1.73 m lang, mei in gewicht fan 71 kg. en in natuerlike kupmaat 42F.

Castro waard yn 1982 berne yn 'e Kubaanske haadstêd Havana. Doe't se tsien jier
wie, emigrearren har âldelju mei har, har âldere suster en har jongere broer nei
de Dominikaanske Republyk, dêr't se twa jier letter wei trochreizgen nei de
Feriene Steaten. Fan har tolfde ôf groeide Castro op yn Miami, yn it suden fan
'e Amerikaanske steat Floarida. Dêr wie se belutsen by ferskate opstjitsjes op
'e middelbere skoalle by wize fan protest tsjin it rezjym fan Fidel Castro (gjin
famylje) yn har heitelân. Nei't se har skoaldiploma helle hie, folge se in
medyske oplieding, wêrby't se yn 't earstoan de bedoeling hie om giropraktist te
wurden. Uteinlik keas Castro der lykwols foar om fysioterapeut te wurden. Hja
ûnderhold harsels ûnder har stúdzjetiid mei baantsjes as kassiêre en
hierknipster.

Wylst se koart nei it ôfrûnjen fan har oplieding wurksum wie as fysioterapeut,
besleat Castro yn 2008 út nijsgjirrigens mei te wurkjen oan in amateurpornofilm,
dy't yn har wenplak Miami fenomenaal populêr waard. Hja waard frege foar in
ynterview yn it radioprogramma The Enrique Santo Show, dêr't se har kar foar
pornografysk wurk ferdigene. Neitiid keas se derfoar om pornoaktrise fan berop
te wurden, wêrby't se yn 2009 foar it earst yn in profesjonele pornografyske
film spile.

Neffens de Internet Adult Film Database (IAFD) hat Castro sûnt oan mear as 55
pornofilms meiwurke, û.m. foar sokke foaroansteande labels as Elegant Angel, The
Score Group, Pure Play Media en Evil Angel. Ek hat se in protte wurke foar
pornosites op it ynternet, wêrûnder BangBros, Reality Kings, Brazzers en Naughty
America. Yn 2011 regisearre Castro de film Angelina Mundo foar de studio Justin
Slayer International.

Nei har earste radioynterview gie Castro troch mei har optredens yn radio- en
tillefyzjeprogramma's. As earste Kubaanske pornostjer presintearre hja fanôf
oktober 2008 in eigen programma op 'e mainstream-tillefyzje, mei as namme La
Cosa Nostra. Fan 2010 ôf wie Castro te sjen op alle wichtige Spaansktalige
tillefyzjestjoerders yn Miami: Univision, Telemundo, Americateve en Mega TV,
wêrby't se û.m. seksuologyske advizen joech oan jonge pearkes.

Nei eigen sizzen ûnderstipet har hiele famylje Castro har karriêrekar. Hja is
net religieus en drinkt gjin alkohol. Hja is de mem fan in jonge soan, en hâldt
fan Miami, honkbal, basketbal en skuon.



https://fy.wikipedia.org/wiki/Tokio

Tokio (Japânsk: 東京 Tōkyō, betsjut "eastlike haadstêd"), neffens it
Hepburnsysteem stavere as Tokyo, is de haadsted fan Japan.

De stêd is in prefektuer yn 'e regio Kanto op it eilân Honsjû. Yn 'e prefektuer
wenje likernôch 13,3 miljoen minsken. Grut-Tokio is de grutste stêdekloft op
ierde mei sa'n 35,5 miljoen ynwenners. Tokio wurdt as ien fan de fjouwer grutste
wrâldstêden beskôge njonken Parys, New York en Londen. Tokio is de grutste stêd
fan Japan en in metropoal yn Aazje.

It part fan Tokio op it fêstelân leit noardwestlik fan de bocht fan Tokio mei en
is fan east nei west 90 km en fan noard nei súd 25 km. It wurdt begrinzge troch
it Chiba Prefektuer yn it easten, it Yamanashi Prefektuer yn it suden, en it
Saitama Prefektuer yn it noarden. It fêstelân is yndield yn spesjale
stêdsdistrikten (it eastlike part) mei westlik dêrfan it Tama gebiet (多摩地方).

Ek de twa eilannen groepen yn 'e Pasifyske Oseaan hearre by Tokio; de Izu
eilannen, dy't suver parallel lizze fan de Izu Peninsula; en de Ogasawara
eilannen, dy't mear as 1,000 km fan it fêstelân ôf lizze.

Under Japânske wetjouwing is Tokio in to (都, oerset: "stêdekloft"). De
bestjoersstruktuer komt oerien mei oare Japânske prefekturen. Yn Tokio lizze
ferskate lytsere bestjoersienheden, dy't konvinsjoneel as stêden neamd wurde. It
omfiemet de trijentweintich spesjale stedsdistrikten (特別区 -ku) dy't oant 1943
meiïnoar de stêd Tokio foarmden. Mar no binne dat in soart gemeenten mei in
eigen bestjoer, boargemaster en in ried, dy't de status fan in stêd hawwe.
Boppedat hat Tokio 26 oare stêden en tretjin doarpen, dy't allegear in eigen
bestjoer hawwe. It Tokio Metropolysk Regear hat in keazen gûveneur mei in
fertsjinwurdiging fan de hiele Metropoal. It gebou fan dat regear stiet yn it
distrikt Shinjuku. It Tokio Metropolysk Regear hat foech oer hiel Tokio, mei de
marren, rivieren, dammen, boerepleatsen, eilannen en nasjonale parken.

Tokio leit yn fochtige subtropyske klimaat sône, dêr't it simmerdeis hiet en
fochtich is en mylde winters. Troch de lokaasje oan de kust fan de Pasifyske
Oseaan hat it in mylder klimaat as oare stêden dy't op 'e selde poalshichte
lizze. Der falt sa'n 138 sm rein yn 't jier, mei wiete simmers en drûge winters.
Der falt net folle snie, mar alle jierren wol wat.

Op 1 july 2011 hie de prefektuer Tokio 13.190.383 ynwenners (6.547.551 manlju en
6.642.832 froulju), it tal húshâldingen wie 6.445.202. Mar 3,1 persint fan de
hiele befolking (410.184) komt út it bûtenlân.

Tokio hat syn groei te tankjen oan twa manlju: Tokugawa Ieyasu en Keizer Meiji.
Tokugawa Ieyasu makke fan Edo (de foarrinner fan Tokio) syn basis. Doe't er yn
1603 shogun waard, woeks de haadstêd en groeide as nasjonaal militêr regear. It
waard ien fan de grutste steden op 'e wrâld mei al in miljoen ynwenners yn 'e
18e iuw. Winliken wie it de haadstêd, wylst de keizer yn de keizerlike haadstêd
Kyoto libbe. Nei 263 jier kaam der in ein fan it shogunskip om de keizerlike
macht te fuortsterkjen.

De 17-jierrige keizer Meiji ferfarre yn 1869 nei it plak Edo, dat doe syn
hjoeddeistige plaknamme Tokio (Eastlike haadsted) krige. Tokio wie doe al it
politike, ekonomyske en kulturele sintrum fan it lân. Meidat de keizer ferfarre
nei Tokio waard dit de ienige haadstêd, mei it Edo Kastiel as syn paleis. Tokio
bleau de haadstêd oant 1943, doe't it gearfoege waard mei oare stêden ta de
Metropoalyske Prefektuer fan Tokio. Sintraal Tokio, lykas Osaka, is fan in
ûntwerp om 1900 hinne, dêr't treinferbinings har gerak yn krigen en de befolking
rinnendewei nei it stasjon koe om goedkeap te reizgjen. It iepenbier ferfier is
dus bettere regele as yn oare grutte stêden lyk as Los Angeles, dêr't al in
treinspoar leit, mar it basis ûntwerp oant hjoed de dei net feroare is.

Tokio hie twaris te lijen hân fan in ûnk en kaam der bjusterbaarlik gau
boppe-op. Ien wie de Grutte Kanto Ierdskodding fan 1923, en it oare wie de
Twadde Wrâldkriich. It fjoerbombardemint yn 1945, dêr't om de 75.000 oant
200.000 hinne stoaren en de helte fan de stêd ferwoastige waard, dat wie hast
like slim as de atoombommen op Hiroshima en Nagasaky meiïnoar.

Nei de kriich waard Tokio renovearre, en wie it plak foar de Olympyske
Simmerspullen fan 1964. De sântiger jierren brochten nij grutte ûntwikkelings
sok as Sunshine 60, in nij en nuver fleanfjild by Narita (krekt bûten Tokio), en
it befolkingstal woeks nei de 11 miljoen (yn 'e stêdekloft). De metro en it
regionale iepenbier ferfier hiene de measte passazjiers op 'e wrâld, meidat
hieltyd mear minsken har nei wenjen setten yn Tokio. Yn 'e tachtiger jierren
skeaten de prizen fan hûzen omheech troch in ekonomyske dúst. Yn 'e iere
njoggentiger jierren gong it like hurd omleech en banken, bedriuwen en gewoane
minsken wienen klos fan dy delgong. Der kaam in resessy, en de njoggentiger
jierren wiene in ferlearen desennium, dêr't Japan no wer wat fan oplibbet. Tokio
hat oare plannen mei stêdsdielen dy't net al te botte folle mear opsmite.
Koartlyn binne it Tokio Haadstasjon en in stikmannich oare gebouwen sljochte.
Gebouwen fan belang wurde ferfange troch nijmoadrige winkelsintrums. De ôfrûne
iuwen hawwe der in protte lân ûntginning projekten west. De meast foarname is dy
fan it Odaiba gebiet, dat no in grut winkel- en ferdivedaasjesintrum is. Tokio
hat is troffen troch machtige ierdskoddings yn 1703, 1782, 1812, 1855 en 1923.
De ierdskodding fan 1923 hie in gruttens fan 8.3 (Skaal fan Richter), wêrby't
142,000 minsken stoarn binne.

Boppedat hat Tokio in partnerskip oerienkomst mei de stêd Londen, en in
stikmannich stêden yn Tokio hawwe sels ek partnerstêden yn oare lannen.



https://fy.wikipedia.org/wiki/Sineesk

Sineesk of Sineeske talen is in sammelnamme foar in groep talen dy't mei elkoar
de Sinityske tûke fan de Sino-Tibetaanse taalfamylje foarmje. Meastal wurdt mei
Sineesk it standertmandaryn bedoeld, de offisjele taal fan de Folksrepublyk
Sina, fan Taiwan en fan Singapore. Dy standerttaal is basearre op it Beijinghua,
it Pekingdialekt fan it Mandaryn, de grutste fan de Sineeske talen. Feitlik kin
it Sineesk beskôge wurde as in makrotaal, dy't sprutsen wurdt troch ûngefear
1,22 miljard minsken, benammen yn Sina, Taiwan, mar ek yn oare lannen fan it
Fiere Easten, wêrûnder Maleizje, Tailân, Yndoneezje en Singapore. Ek wurdt de
taal sprutsen troch in soad oerseeske Sinezen. De Sineeske talen besteane al
heul lang, der binne al geskriften weromfûn fan mear as 2500 jier lyn en
Sineeske karakters op orakelbonken dy't noch âlder binne.

Fierders binne der noch fiif Sineeske talen dy't noch net troch linguïsten
yndield binne:

Dizze talen kinne omskreaun wurde mei Sineeske karakters, Hanzy. Dêrneist binne
der talen as it Yi dy't ek yn Sina sprutsen wurde.

Der binne ûngefear 12.000 moderne Sineeske karakters (Hanzy). Yn it ferline
hawwe der folle mkear west. It Kangksy wurdboek, skreaun yn de Kwing-dynasty
beslaat 47.035 karakters. It resinte Hanyu Cidian beslaat sa'n 56.000 karakters,
mar hjir binne ek karakters by dy't no yn ûnbrûk rekke binne.

De gemiddelde Sinees ken ûngefear 4.000 karakters, 6.000 karakters wurdt sjoen
as it minimum om je oan melde te kinnen foar in univerrsitêre oplieding, heech
opliede Sinezen kenne ûngefear 7.000 oant 10.000. De komplekse wurking fan dit
skrift soarget derfoar dat in soad minsken yn Sina en dêr wêr't de Sineeske
talen sprutsen wurde net of net goed genôch lêze of skriuwe kinne. Neffens de
CIA-The World Factbook kin 14% fan de Sinezen net lêze of skriuwe.

Om de swierrigensgraad fan it Sineeske skrift hat it kommunistyske bewâld yn de
begjinjierren it ôfskaffe wold om it hielendal te ferfangen troch Hanyu pinyin.
Dat brocht lykwols it probleem mei him dat eltsenien goed Mandaryn lêze en
ferstean kenne moast. Ek soe skreaun Sineesk, troch de protte homofoanen yn de
taal, tige slim lêsber wurde. Uteinlik is dêrom fan it plan ôfsjoen. Wol binne
yn de jierren 50 fan de 20e iuw de ferienfâldige karakters ynfierd, dy't it
skrift makliker meitsje maosten. Oer de fraach oft it Sineesk troch dizze
simplifikaasje yndie makliker wurdn is binne de mienings slim ferdield.

Of it Latynske alfabet sowieso al in opsje west hawwe kind hie is no noch faak
in punt van diskusje. Krektas yn it Fietnameesk soe men dan needsake wêze om
tige yntisyf mei kombinearre diakrityske tekens wurkje te maottten. TRoch de
protte homonimen yn it Mandaryn Sineesk soe in tekst noch folle yngewikkelder
wurde om te begripen. Ta yllustraasje in ferneamde Sineeske tongbrekker wêrút
dúdlik wurdt dan in soad karakters der ferkillend útsjogge, wat ferskillends
betsjutte mar wol itselde of hast itselde útsprutsen wurdde. It betreft in koart
ferhaaltsje yn it klassike Mandaryn skreaun mei karakters dy't allegear
transliterearre wurde kinne as 'shi'. Allinnich de toan is ferskillend!

shī: De earste toan is read kleure. shí: De twadde toan is grien kleure. shì: De
tredde toan is blau kleure. shǐ: De fjirde toan is pears kleaure.

De Sineeske talen binne saneamde tonale talen, wêrby't de feroaring fan de toan
fan in wurd de betsjutting fan dat wurd hielendal feroarje kin.



https://fy.wikipedia.org/wiki/RMS_Titanic

De RMS Titanic wie de twadde fan trije grutte lúkse passazjiersskippen dy't it
mearpart fan de passazjiers oer de Atlantyske Oseaan oernimme moasten. It skip
waard yn Belfast boud foar de White Star Line, en op 20 oktober 1910 te wetter
litten. Doe't de Titanic oan syn earste reis begûn wie it it grutste
passazjiersskip yn de wrâld mei 2235 minsken oan board.

Op dy earste reis, yn april 1912 krige de Titanic op 14 april om 11 uur 40 yn de
nacht in botsing mei in iisberch. De iisberch skansearre de romp oan
stjoerboard, dêr't seis lekken troch ûntstienen. Trije oeren letter wie it skip
te sink gongen. Fyftsjinhûndert minsken kamen om hals, wat dit ien fan de
slimste skipsûngemakken ea makke.

Yn 1985 waard op de boaiem fan de Atlantyske Oseaan it wrek fan de Titanic
weromfûn, op 41°43′ N, 49°56′ W. Der is in grut tal dingen út it skip nei boppen
helle, dêrûnder in stik stiel fan it skip fan 6,5 by 4 meter. Doe't it wrek fûn
waard, wie de tastân dêrfan noch goed. Mûglik troch de fersteurings troch de
bergings, wurdt de tastân fan it wrek hurd minder. It wurdt rûsd dat it tsjin
2050 foar it grutste part ferdwûn wêze sil.



https://fy.wikipedia.org/wiki/Puerto_Riko

Porto Riko (Spaansk en Ingelsk: Puerto Riko) is in mei de Feriene Steaten
assosiearre frijsteat yn it eastlike diel fan de Karibyske See. It makket diel
út fan de Grutte Antillen, en leit eastlik fan de Dominikaanske Republyk, en
westlik fan de Famme-eilannen.

It eilân waard op 19 novimber 1493 ûntdutsen troch Kolumbus op syn twadde reis
nei it westen. Yn de rin fan inkele desennia waard de oarspronklike befolking,
de Taino's, in stam fan de Arowakken-yndianen útrûge en ferfongen troch út
Afrika ymportearre negerslaven.

De yn de twadde helte fan de 19e iuw opkommende ûnôfhinklikheidsbeweging twong
by Spaanske memmelân in grut diel selsstannigens ôf. Yn 1898 waard it eilân
troch de Feriene Steaten yn besit nomd, dêr't it yn 1917 de status fan
Amerikaansk grûngebiet fan krige. De tafloed fan Amerikaansk kapitaal nei it lân
kaam lykwols net ta goede fan de earme befolking. Yn 1956 krige Puerto Riko har
tsjintwurdige status.

Yn july 2010 wennen der 3.977.663 minsken op it eilân. De offisjele talen op it
eilân binne Spaansk en Ingelsk. De grutste religy op it eilân is it
Roomsk-katolisisme (85%), Protestanten en oare groepen foarmje mei-inoar sa'n
15% fan de eilânbefolking.



https://fy.wikipedia.org/wiki/Plestik

Plastic is in groepsnamme foar keunststoffen; it komt út it Ingelsk, yn it Frysk
hjit it ek wol plestyk. It wurdt ek wol brûkt as alternatyf wurd foar
keunststoffen.

In plastic is oarspronklik allinnich in keunststof wêrfan troch platyske
foarmjouwing - ferhjitting yn in foarm ûnder druk - in foarwerp fan makke wurde
kin. Der is dan sprake fan in termoplast. Lang net alle keunststoffen falle
dêrûnder. Dêrom wurdt yn de keunststofyndustry leaver fan keunststoffen
sprutsen. In soad, mar lang net alle keunststoffen binne opboud út polymeren.

In goed foarbyld fan in keunststof dy't nei foarming net mear plastysk te
ferfoarmjen falt is polyuretaanskom, dat in soad tapast wurdt yn meubels,
kessens en soksoarte, mar yn syn hurde foarm ek yn kuolkasten.

It wite materiaal dêr't ferskate soarten flessen fan makke wurde kinne, is makke
fan (polyeteen) dat wol smeltber is en yn prinsipe opnij ferwurke wurde kin
sûnder gemyske ôfbraak. Ek jiskepûden wurde makke fan termoplastysk materiaal -
middels in blaasproses.

Plestik liedt ta enoarme miljeufersmoarging op lân en yn see. In bekend foarbyld
fan grutskalige fersmoarging yn see is ûnder mear de 'plastic sop yn de Grutte
Oseaan'. It opnij brûken fan plestik is dêrby problematysk; wergebrûk bart faak
troch downcycling.



https://fy.wikipedia.org/wiki/Pennsylvania

Pennsylvania is in steat fan de Feriene Steaten fan Amearika. De haadstêd
Harrisburg, de grutste stêd is Philadelphia.

De earste Jeropeanen dy't harren yn it gebiet fêstigen wienen Sweden en
Nederlanners dy't yn 1638 de koloanje Nij-Sweden stiften. Op 4 maart 1681 joech
de Britske kening Karel II it wei oan William Penn, dy't der in koloanje foar
Kwakers stifte. De namme hâldt yn "lân fan de wâlden fan Penn" (silva is Latyn
foar "wâld").

Pennsylvania hat in skoft lang ek Delaware omfieme. Lykwols waard dy kombenaasje
yn de 18e iuw te grut en waard de sitewaasje sa't it dêrfoar ek west hie, mei
twa gebieten. Op 12 desimber 1787, waard Pennsylvania de 2e steat fan de Feriene
Steaten.

Tidens de Amerikaanske Boargeroarloch stie it oan de side fan de Uny. De Slach
by Gettysburch dy't him yn Pennsylvania ôfspile wie in beslissend momint yn dat
konflikt.

Pennsylvania is 119.283 km² grut en leit yn de Easterske-tiidsône. It grinzet yn
it noarden oan de steat New York en oan de Eriemar, dêr't oan de oerside Kanada
leit, yn it westen oan Ohio, yn it súdwesten oan West Firginia, yn it suden oan
Marylân en yn it súdeasten oan Delaware en Nij Jersey.

De midden fan de steat wurdt dominearre troch de Appalachen; it westen en easten
binne flakker. It heechste punt fan de steat is de pyk fan Mount Davis (979
meter).

De wichtichste rivieren binne de Delaware, de Ohio, de Susquehanna, de Allegheny
en de Monongahela.

Pennsylvania is ek ferneamd troch de Amish dy't dêr libje. De bynamme fan
Pennsylvania is Key stone state fanwege de aparte lânsfoarm. In keystone is in
stien dy't brûkt wurdt as boppeste stien yn in bôge boppe in doar of rút.



https://fy.wikipedia.org/wiki/L%C3%BAksemboarch_(l%C3%A2n)

Lúksemboarch of Lúksemburch (Gruthartochdom Lúksemboarch) is in lân yn
West-Jeropa. De haadstêd is ek Lúksemboarch en de gruthartoch fan it
gruthartochdom is sûnt 2000 Henry.

It noarden fan Lúksemboarch, Eusling, is part fan de Ardennen. De rest fan it
lân, Goedlân leit yn it omlizzende heuvelte fan de Ardennen. It heechste punt
fan it lân is de Burgplatz, op 559 meter.

De eastgrins fan Lúksemboarch, mei Dútslân, wurdt foarme troch trije rivieren.
Yn it noarden is de Oer de grins, oant dy útkomt yn de haadrivier fan
Lúksemboarch, de Sauwer. Dy rint fan west nei east troch it lân, en bûcht as de
eastgrins stadichoan nei it suden oant dy de Mûzel berikt. De Mûzel komt út
Frankryk, en foarmet it súdlikste part fan de grins. Utsein de omkriten fan
Petingen yn it súdwesten, by it trijelannenpunt fan Belgje, Frankryk en
Lúksemboarch, leit gâns it lân yn it streamgebiet fan de Ryn.

De haadstêd, Lúksemboarch, is it grutste plak fan it lân. Fierder is de
minekrite yn it súdwesten in wichtich fêstigingsgebiet, benammen de plakken
Dudelingen, Esch, Differdingen en Pétange.

Yn 963 waard Lúksemboarch in greefskip, yn 1354 in hartochdom en yn 1815 in
gruthartochdom. Mei it Ferdrach fan Londen (1839) waard Lúksemboarch skieden yn
ferlear it mear as helte fan syn grûngebiet oan Belgje. It gruttere Frânsktalige
part bleau by Belgje as de provinsje Lúksemboarch. It lytsere eastlike part
bleau oant de ûnôfhinklikens yn 1890 by Nederlân.

Yn de Earst- en Twadde Wrâldkriich waard Lúksemboarch troch de Dútsers beset. Yn
1948 wie Lúksemboarch ien fan de meioprjochters fan de Benelúks.

Likernôch 40 % fan de minsken is fan om utens. De Portugezen binne de grutste
bûtenlânske groep (13 %). Offisjele talen yn Lúksemboarch binne Dútsk, Frânsk en
Lúksemboarchsk.

Lúksemboarch is in stiftsjend lid fan de Benelúks (1944), de Feriene Naasjes
(1945), de Noard-Atlantyske Ferdrachsorganisaasje (1949), de Rie fan Jeropa
(1949) en de Jeropeeske Uny (1957).

BYP per persoan is $79.400 (2007). Gearstalling fan BYP per sektor is 1% lânbou,
13% yndustry en 86% tsjinsten.

Yn 2008 wienen der 116.305 Lúksemboarchske mannen fan tusken de 16-49 jier.
Dêrfan wienen 95.152 fit foar militêre tsjinst. Dy groep wurdt alle jierren
oanfold mei manlju dy't sechtjin jier wurde, yn 2008 wienen dat der 3,066.

Wichtichste haven is dy fan Metert. Lúksemboarch-stêd hat it grutste fleanfjild
fan Lúksemboarch. De maksimum snelheid op de autodyk is 130 km/o.



https://fy.wikipedia.org/wiki/Kommunisme

Kommunisme is in politike ideology wêrby ekonomy en produksje mandeguod binne
fan de mienskip. De grûnslach fan it kommunisme stiet beskreaun yn it
Kommunistysk Manifest fan Karl Marx.

De sosjalistyske partijen yn Dútslân foar de Twadde Wrâldkriich wienen de
kommunistyske kant neist. Mar doe't Hitler mei syn Nasjonaal Sosjalistyske
Dútske Arbeiders Partij yn 1933 oan 'e macht kaam waarden alle oare partijen
ferbean. Underwilens wie der yn de Sowjetuny politike ûnfrede dat him oppenearre
yn de Oktoberrevolúsje dêr't Lenin in wichtige rol yn spile hat. Vladimir Lenin
syn krewearjen yn de Sowjetuny hat gâns ynfloed hân op de betsjutting fan it
wurd kommunisme. Tusken 1945 en 1989 hie de Sowjetuny yn gebieten dy't se op de
Dútsers ferovere hienen, al of net mei twang, kommunistysk makke. Dy groep
lannen dêr't de Sowjets politike en militêre ynfloed hienen, hjitte meiïnoar it
eastblok. Nei de fal fan de Berlynske Muorre woenen de lannen dy't by it
eastblok hearden, net langer mear kommunistysk wêze. Steaten dy't hjoed noch in
kommunistysk bewâld hawwe binne û.o. Kuba, Noard-Korea en Sina.



https://fy.wikipedia.org/wiki/Kalinder

In kalinder, is de wize fan kombinearjen fan dagen ta gruttere ienheden, lykas
wiken, moannen en jierren, en in oersjoch fan sa'n yndieling.

De kalinder dy't op it stuit jildt foar it grutste part fan de wrâld, is de
Gregoriaanske kalinder. Dit is in oanpassing fan de Juliaanske kalinder, dy't op
himsels wer de oanpassing wie fan noch âldere kalinders. Troch dit komôf is der
in tal fan útsûnderings yn de kalinder, en dêrom hawwe der yn de rin fan de tiid
ferskate útstellen wêst foar it ienfâldiger meitsjen fan de kalinder, mar yn ús
komplekse maatskippij blykt dit hast ûnmooglik te wêzen.

Dizze swierrichheid hat de reden wêst dat de ienichste twa útstellen dy't
ynfierd binne, beide út in revolúsje foarkommen binne: nei de Frânske Revolúsje
hat der trettjin jier in Republikeinske Kalinder west, en nei de Russyske
Revolúsje wie der twa jier in Sovjet Revolutionêre Kalinder. Mar ek foar dizze
twa kalinders die bliken dat it úteinliks net mooglik wie en feroarje de
kalinder definityf.



https://fy.wikipedia.org/wiki/Hamboarch

De Frije Hânzestêd Hamburch (Dútsk: Hamburg, Nedersaksysk: Hamborg) is in stêd
en metropoal yn Dútslân. De stêd leit oan de rivier de Elbe en is de op ien nei
grutste stêd yn it lân en de wichtichste havenstêd. De stêd makket sels gjin
part út fan in Dútske dielsteaten, mar foarmet in dielsteat op himsels. Binnen
de offisjele grinzen wenje 1,7 miljoen minsken en yn de neistlizzende stêdlike
gebieten wenje nochris sa'n 750.000 minsken.

Hamburch hat ferskate foarmen fan yndustry en der binne ferskate wittenskiplike
ynstellings, ûnder oaren in universiteit en it Max-Planck-Ynstitút. De stêd hat
in metro, en der is ek in fleanfjild: Hamburch Airport. De Alte Elbtunnel (1911)
wie de earste tunnel op it Jeropeeske kontinint. Sankt Pauly is in ferneamd
útgongssintrum.

De measte histoaryske gebouwen fan Hamburch binne yn de Twadde Wrâldkriich
ferwoaste by it bombardemint fan Hamburch.

Der binne twa profesjonele fuotbalklups yn Hamburch, Hamburger SV (spilet yn de
HSH Nordbank Arena) en FC St. Pauli (spilet yn it Millerntor-Stadion). HSV
Hamburg spilet yn de earste Bundesliga.



https://fy.wikipedia.org/wiki/Fagina

De fagina of skie is it ynwindige diel fan it geslachtsorgaan dat by froulike
bisten (wêrûnder de minsk) de liifmoer mei de bûtenkant fan it lichem ferbynt.
It útwindige diel wurdt vulva neamd.

De fagina is geskikt om de penis yn te bringen by it geslachtsferkear of koïtus.
At dêr in swierwêzen út fuortkomt, is de fagina in diel fan it bertekanaal by de
befalling.

De fagina is in 8 oant 10 sm lange elastyske buis, mei spieren der omhinne. Yn
ûntspannen tastân is de fagina ôfsluten en lizze de foar- en efterwand tsjin
inoar oan wêrtroch't it yn dwerse trochsnee in H-foarmige spjalt foarmet.
Boppe-yn de fagina is it skieferwulf (fornix) dy't om de liifmoerhals (cervix
uteri) sit. Underoan wurdt de fagina begrinze troch de hymenaalring, restkes fan
it fammeflues (hymen). De fagina is bedekt mei in glykogeenryk mearlagich
net-ferhoarne laach epiteel. Dêrtroch is de binnenkant fan de fagina gewoanlik
rôze, krekt as alle slymfluezen by sûchdieren. De spierlaach is mar tin. Tusken
de faginaspierlaach en organen der omhinne, lykas de bongel mei pisbuis
(urethra) en de earsterm (rectum), sit bynweefsel (it paracolpium) mei
bloedbanen, senuwen en bekkenboaiemspieren. Tusken de earsterm en de fagina hjit
dit it septum rectofaginale. As in frou rjochop stiet, stiet de faginale buis yn
in nei efteren omheechsteande posysje en foarmet in hoeke fan efkes mear as 90
graden mei de liifmoer (uterus).

Yn de fagina is ôfskieding oanwêzich, faginale ôfskieding (at dy abnormaal hjit
dat fluor faginalis). De ôfskieding bestiet út slym produsearre troch de
liifmoermûle (cervix), ôfstjitten epiteel fan de fagina. De faginasellen
befetsje glykogeen, wat omsetten wurdt ta molksoer (laktaat) troch de
Lactobacillus. Dy baktearje heart hjir thús en soarget derfoar dat troch
molksoerproduksje de soergraad fan de fagina leech bliuwt. Dat soarget dêrfoar,
tegearre mei de slymproduksje út de liifmoermûle, dat der gjin baktearjen, dy't
ynfeksjes yn de liifmoer en de liifsholte jaan kinne, nei boppe ta gean kinne.
De ôfskieding is ornaris rookleas en jout fierder gjin klachten en hjit dêrom ek
wol fluor albus, 'wite ôfskieding' of wite floed. Hoefolle der is hinget ôf fan
de syklus. Healwei de syklus, om de aaisprong (ovulaasje) hinne, nimt de
ôfskieding ta, dêrnei wer ôf. Ôfskieding kin ek tanimme by seksuele opwining.
Troch ferhege bloedtafier ûntstiet kongestje fan bloed en dêrtroch komt focht
troch de wand fan de fagina (transudaasje). Fierders wurdt ôfskieding
produsearre troch de klieren fan Bartholin by de fagina-iepening.

By froulju dy't noch gjin geslachtsferkear hân hawwe wurdt de fagina omrâne
troch it fammeflues (hymen). 'Flues' is lykwols in ûngelokkige beneaming. It
fammeflues is net sluten; der sit in grutte iepening yn wêrtroch't der by de
menstruaasje bloed troch nei bûten kin. As it hymen ûndanks sport en
tampongebrûk te grut is foar penetraasje fan de fagina, sil it fammeflues by it
earste geslachtsferkear ynskuorre, wêrby't wat bloed frijkomme kin. Soks kin
pynlik wêze.

Guon froulju hawwe in tige gefoelige erogene sône binnen harren fagina, it
G-plak, wêrmei't hja in orgasme berikke kinne. Foar de measte froulju is lykwols
stimulearring fan de klitoaris nedich om ta in orgasme te kommen. Dy te
stimulearjen middels slikjen mei de tonge hjit cunnilingus, populêr: beffe. Om
it fersprieden fan fenearyske sykten foar te kommen besteane der saneamde
beflapkes, makke fan lateks en mei in oangename rook.

In protte froulje stimulearje de koïtus mei help fan in fibrator of ynbrochte
fibrearende plestyk aaien.

Lykas foar alle wurden dy't mei seksualiteit te krijen ha, binne der yn de taal
in soad alternative wurden foar fagina.

Faginaal tûsjearje is ûndersyk fan de ynwindige geslachtsorganen wêrby't mei ien
of twa fingers yn de skie, mei de oare hân op de búkwand, op'e taast de grutte
en lizzing fan de liifmoer mei de liifmoerhals field wurde. Somtiden is it
mooglik ek wat fan de aaistokken te fielen en as it ûndersyk pynlik is kin
bepaald wurde wêr't dy pine dan sit. Mei help fan it spekulum kin in arts de
binnenkant fan de fagina en bûtenkant fan de liifmoermûle ynspektearje. Dêrby
kin der ek in útstrykje fan de liifmoermûle, en/of kweken fan de fagina makke
wurde.

Under in befalling wurdt de fagina oprekt (oant wol 10 sm diameter) sadat de
poppe der trochhinne kin. Dit oprekken bart troch it holtsje fan de poppe sels.
Nei de kream herstelt de fagina him oant de oarspronklike grutte. As de
befalling hurd giet kin de faginawand ynskuorre trochdat it net de tiid krijt om
op te rekken. Soms wreidet sa'n skuor út nei de kringspier fan de anus
((sub-)totaalruptuer). Om bot ynskuorren foar te kommen sil men yn dat gefal de
fagina ynknippe (episiotomy). Nei de befalling wurdt in skuor en/of knip hechte.

Seksuele organen wurde praktysk yn alle kultueren stigmatisearre, wêrby't ek de
westerske beskaving it ûnderwerp faak as in taboe behannelet. It ienpersoans
téaterstik De Fagina Monologen, skreaun troch Eve Ensler, wie hjirop in
útsûndering, wêrtroch't it wurd fagina ynienen gongber waard yn it deistige
brûken. Yn de populêre telefyzjesearje Sex and the City komme in soad diskusjes
foar oer de fagina en de sûnensaspekten fan de fagina.



https://fy.wikipedia.org/wiki/Beieren

Beieren, offisjeel de Frijsteat Beieren (Dútsk: Freistaat Bayern, Beiersk:
Baian, Latyn: Bavaria), is ien fan de sechtsjin dielsteaten fan Dútslân
(Bundesland), it leit yn it súdeasten fan it lân. Mei in oerflak fan 70.548
kante kilometer, trettsjin kear sa grut as de provinsje Fryslân, en in
ynwennertal fan hast 12,5 miljoen minsken, is it de grutste dielsteat fan
Dútslân, hast 20% fan it oerflak fan Dútslân leit yn de dielsteat Beieren.
Haadstêd fan de dielsteat is München yn it Regierungsbezirk Opperbeieren.

As ien fan de âldste steaten fan Jeropa waard Beieren stifte as hartochdom
healwei it earste milennium. Yn de 17e iuw waard de hartoch fan Beieren in
keurfoarst fan it Hillige Roomske Ryk. It Keninkryk Beieren bestie fan 1806 oant
1918, sûnt dy tiid is Beieren in frijsteat (republyk). It is de ienichste
moderne steat fan Dútslân dy’t nea ta de Hânze heard hat.

De befolking fan Beieren is foar it meastepart Katolyk mei in eigen kultuer. It
hjoeddeiske Beieren bestiet ek út parten fan de histoaryske regio’s Franken en
Schwaben.

Beieren leit yn it súdeasten fan Dútslân, it grinzet oan de lannen Eastenryk,
Tsjechje en Switserlân mei it Bodenmar en oan de Dútske dielsteaten
Baden-Wuertemberch, Hessen, Saksen en Thüringen.

De twa grutste rivieren troch de dielsteat hinne binne de Donau en de Main. De
Beierske Alpen grinzje oan Eastenryk en binne de heechste bergen fan Dútslân. De
heechste berch fan de Beierske Alpen en fan Dútslân is de Zugspitze. Dizze
berikte rikt oant de 2.962 meter.

Beieren hat in matige, sêft klimaat. It klimaat giet fan it noardwesten nei it
easten oer yn it lânklimaat. Grutte feroarings yn temperatuer binne seldsum. Op
lykwols 100 dagen lizze de temperatueren ûnder de 0 °C, de wyn komt meastentiids
fan it westen. Delslach falt yn alle jiertiden, der falt sa’n 70 sintimeter rein
it jier, yn de Alpen kin dit oprinne oant 180 sintimeter it jier. De sinne skynt
jierliks tusken de 1.600 en 1.900 oeren.

De simmer rint fan likernôch maaie oant oktober en hat oer it algemien goed
waar. De trochsneed temperatuer leit dan tusken de 20 en 30 °C. Yn de
wintermoannen komme der in soad wintersporters nei de Beierske Alpen, hjir kin
fan desimber oant april wintersporte wurde. Yn de bergen leit de trochsneed
temperatuer op -6 °C.

Beieren ûntstie doe’t in Germaanske stamme, de Bajuwaren, yn de 6e iuw nei
Kristus it gebiet binnenfoel en der in hartochdom stifte ûnder de Agilolfingen.
Yn namme binne de Beieren kristen, mar pas nei de komst fan de preesters út it
Iersk-Gallyske westen ûntstie der in godstsjinstich libben. Bonifatius krige
stipe fan hartoch Odilo (734-748) en reorganisearre of stifte de bisdommen
Regensburg, Salzburg, Freising en Passau. Hartoch Tassilo III (748-788) makke
him los fan it Frankyske Ryk en ûnderwurp de Slavyske stammen yn it Alpengebiet.
Yn 788 waard Tassilo troch Karel de Grutte ôfsetten en it stamhartochdom ynliifd
by it Frankryske Ryk. By de splitsing fan it Frankyske Ryk yn 843 yn it Ferdrach
fan Ferdun kaam Beieren by it East-Frankyske Ryk te hearren ûnder Loadewyk de
Dútser. Binnen it East-Frankyske Ryk wie Beieren it kearnlân fan de keningen.

Yn novimber 1918 waard de oant dan ta populêre kening Loadewyk III troch in
folksopstân, de Beierske Revolúsje ûnder lieding fan de ûnôfhinklike sosjalist
Kurt Eisner, ôfsetten en fuortjeit. Eisner rôp doe de Frijsteat Beieren út en
waard minister-presidint fan de steat. Op 21 febrewaris 1919 waard Kurt Eisner
troch de jonge greve Anton von Arco auf Valley deasketten. As wraak rôpen de
ûnôfhinklike sosjalisten de Riedenrepublyk Beieren út. Letter waarden de
ûnôfhinklike sosjalisten troch de kommunisten ôfsetten, dy’t de twadde
Riedenrepublyk útrôpen. Op 1 maaie 1919 waard de Riedenrepublyk ta fal brocht
troch ferskate frijkorpsen.

Nei it ‘reade eksperimint’ waard Beieren in bolwurk fan de ekstreem-rjochtse
nasjonalisten en reaksjonêren. Yn de begjin fan de 20’er jierren waard Gustav
Ritter von Kahr (1862-1934) rykskommissaris fan Beieren en besike de steat ôf te
skieden fan Dútslân. Yn 1923 besike Adolf Hitler, mei stipe fan de nazi’s en
generaal Erich Ludendorff, mei in steatsgreep (putsch) Von Kahr ôf te setten en
fan Beieren in nazi-steat te meitsjen. Dizze steatsgreep mislearre.

Hjirnei waard it relatyf rêstich yn de steat, en Von Kahr moast nei ferrin fan
tiid plak meitsje foar mear konstitúsjonelere minsken. Nettsjinsteande bleaun
Beieren it heitelân fan de nazi’s en ek it wichtichste haadkertier fan de
nasjonaal-sosjalisten wienen der fêstige. Nei de nasjonaal-sosjalistyske
machtsoername yn 1933 waarden yn 1935 yn Neurenberg de antysemityske
Neurenberger wetten ynstelt.

Yn 1945 waard Beieren troch de Amerikanen befrijde/besetten, en sy instalearren
der in ynterimbestjoer, dat letter nei demokratyske ferkiezings ferfongen waard
troch in Beiersk regear. De Rynpalts bleaun skieden fan Beieren en waard in part
fan de dielsteat Rynlân-Palts (Rheinland-Pfalz). Sûnt dy tiid waakse Beieren út
ta de rykste dielsteat fan Dútslân. It wurdt hjoed de dei amperoan altiden
regear troch de Kristlike-Sosjale Uny (Christlich-Soziale Union; CSU), de
susterpartij fan de Kristen-Demokratyske Uny (CDU).

Beieren hat in mearpartijenstelsel wêr’t de grutste partijen de konservative
Kristlike-Sosjale Uny, dy’t al sûnt 1957 alle ferkiezings wûn hawwe, en de
Sosjaal Demokratyske Partij fan Dútslân (Sozialdemokratische Partei
Deutschlands; SPD). De Dútske griene partij, Ferbûn ‘90/De Grienen (Bündnis
90/Die Grünen), wurde ek represintearre yn it parlemint. Sûnt 2008 wurde de
Dútske liberale partij, de Frije Demokratyske Partij (Freie Demokratische
Partei; FDP) en de Frije Stimmers (Freie Wähler) ek represintearre yn it
Beierske parlemint. CSU en FDP kamen yn oktober 2008 in koalysje oerien, wylst
de SPD, de Frije Stimmers en de Grienen de opposysje foarmje.

Beieren hat in ienkeamerige Lândei (Landtag), of parlemint, keazen mei algemien
stimrjocht. Oant desimber 1999, wie der ek in Senaat, waans leden keazen waarden
troch sosjale en ekonomyske groepen yn Beieren, mar nei in referindum yn 1998
waard dat ynstitút opheft. It haad fan de oerheid is de Minister-Presidint.

Yn 1995 waard yn Beieren de direkte demokrasy ynfierd op it lokale nivo. Dizze
ûntwikkeling waard yn gong setten troch de organisaasje dy’t himsels Mehr
Demokratie (Mear Demokrasy) neamd hie.

By de ferkiezings fan 2003 wûn it CSU mear dan twa-tredde fan de sitten yn de
Lândei, eat wat in oare partij noch nea berikt hat nei de oarloch yn de Dútske
skiednis. Yn de ferkiezings fan 2008 ferlear de CSU harren absolute mearderheid
foar it earst yn 46 jier tiid.

Beieren jild as in ekonomysk sterke en rike steat, de grutste fan Dútslân en as
steat sels ien fan de grutste ekonomyen fan Jeropa. It bruto binnenlânsk produkt
oersteech yn 2007 de 434 miljard euro. Dit makket Beieren op harren sels ien fan
de grutste ekonomyen fan Jeropa en de 19e ekonomy fan de wrâld. Beieren hat him
yn de lêste desenniums ûntwikkele fan in agrarysk nei in technologyske steat.
Guon grutte bedriuwen hawwe harren haadkertier yn Beieren, bygelyks BMW,
Siemens, Audi, Munich Re, Allianz, Infineon, MAN, Wacker Chemie, Puma AG en
Adidas.

Beieren beskikt oer in goed ynfrastruktuer netwurk. Troch Beieren geane inkele
fan Dútslâns wichtige autobahnen, de A3, A6, A7, A8, A9 binne inkele hjirfan. Yn
in stjerfoarm fan München út geane wegen nei de oare grutte stêden fan de
dielsteat. Oer de Beierske autowegen komt altyd in soad (Nederlânsk) ferkear del
dat ûnderweis is nei harren fakânsjebestimmings yn de Alpen of yn de
Súd-Jeropeeske lannen as Itaalje, Sloveenje en Kroaasje.

Ek hat Beieren in ticht netwurk fan spoarwegen, mei tal fan stasjons. It
Münchener Hauptbahnhof is ien fan de grutste fan spoarweistasjons fan Dútslân en
foarmt in wichtich knooppunt yn it ynternasjonale ferkear yn Jeropa. München en
Nürnberg hawwe metrostelsels (de ferneamde U-bahnen) en S-bahnen, wat stiet foar
Stadtschnellbahn, in foarm fan ferfier tusken de grutte stêden en harren
foarstêden.

Yn fan Jeropa’s grutste ferkearsknooppunten is it fleanfjild fan München,
Flughafen München Franz Josef Strauß. Ek Nürnberg en Memmingen hawwe
ynternasjonale fleanfjilden. De measte binnenskipfeart giet oer de Donau, de
Main en troch it Main-Donau-Kanaal, sa't de namme al seit, in kanaal tusken de
Donau en de Main.

De Frijsteat Beieren is opdield yn 7 administrative distrikten, de saneamde
Regierungsbezirken.

Dizze Regierungsbezirken binne wer opdield yn 71 Landkreise en 25 kreisfreie
Städte.

56,4% fan de ynwenners hingje it leauwe fan de Katolike Tsjerke oan, 21% sitte
by de Evangelyske Tsjerke yn Dútslân (Evangelische Kirche in Deutschland).

It meastepart fan Beieren is Roomsk Katolyk, mar de Evangelyske Luterske Tsjerke
yn Beieren (Evangelisch-Lutherische Kirche in Bayern) hat in grutte oanwêzigens
yn Franken. Allinne de dielsteat Saarlân hat in heger persintaazje Katoliken dan
Beieren.

De hjoeddeiske paus, Benedictus XVI (Joseph Alois Ratzinger), waard berne yn
Marktl am Inn, yn Opperbeieren en wie Kardinaal-Ierdsbiskop fan München en
Freising.

It leauwe bliuwt in wichtige rol spyljen foar in soad minsken yn de regio, wat
werom komt yn it typyske groetsjen yn Beieren, Eastenryk en Schwaben: Grüß Gott
(Groet God!, oarspronklik fan “es Grüße dich Gott” - “God groetet jo”)

De Beierske befolking is grutsk op harren tradysjes. Tradisjonele kostúms,
bekend as Tracht, wurde droegen op guon gelegenheden, wêrûnder de ferneamde
Lederhosen foar manlju en de Dirndl foar froulju. Iuwenâlde folksmuzyk wurdt
opfierd by de lokale feesten. De Maibaum, de maaiebeam, giet werom op âlde
gewoanten fan Keltyske en Germaanske stammen.

Ek de Beierske befolking om utens hâlde harren tradysjes oerein. Se hâlde
festivals om harren tradisjonele libben yn stân te hâlde. Yn New York City is
der in organisaasje dy’t him dwaande hâldt mei de Steuben Parade elts jier. It
ferneamde Oktoberfest yn München, wrâlds grutste bierfeest, wurde ek op grutte
skaal troch de Dútske befolking yn Kanada, de Feriene Steaten, Brazylje,
Argentynje en Sily hâlden.

Op de folksfestivals wurdt der altyd in soad bier dronken, bekend binne de
grutte pullen bier fan it Oktoberfest. Ferneamd fiedsel út Beieren is de
Weisswurst (lokaal Weißwuascht). Ut de regio Franken komme in soad
kwaliteitswinen, dy’t hjir al mear as tûzen jier produsearre wurde. In soad
plakken hawwe harren eigen wynfestivals.

Trije Dútske dialekten wurde sprutsen yn Beieren: it Beiersk, Swabysk en
Eastopperfrankysk. Ynwenners fan Beieren binne tige grutsk op harren dialekt, en
de measte minsken sprekke dan ek ien fan de trije dialekten.



https://fy.wikipedia.org/wiki/Amerikaanske_dollar

De Amerikaanske dollar is sûnt 1785 de nasjonale muntienheid fan de Feriene
Steaten. Ek yn inkele oare lannen wurd de munt brûkt as muntienheid. De
wikselkoers tusken de euro en de dollar is bygelyks €1,- tsjin $1,29. De
offisjele ISO-4217-kôde fan de dollar is USD.

Fan de Twadde Wrâldkriich ôf is de dollar de saneamde ‘anker-faluta’. Dit hâld
yn dat de priis fan belangrike grûnstoffen as goud, sulver en oalje yn dollars
út drukt wurdt. Sûnt de resessie dy’t de wrâld yn 2002 trof komt hjir feroaring
yn. De euro wurdt hieltyd in belangriker munt op de wrâld, ek de Sineeske
Renminbi is besich in belangrike muntienheid te wurde.

Op de munten fan 25 sint, ek wol ‘Quarters’ neamd, dy’t tusken 1998 en 2008
drukt wurde stiet in opdruk fan in staat fan Amearika, lykas by de euro.

Bankbiljetten binne der fan 1, 2, 5, 10, 20, 50 en 100 dollar. Yn de Feriene
Staten ha der oant 1969 ta ferskeidene biljetten beston mei in nominale wearde
fan somtiden wol 100.000 dollar. Mar dizze binne út de merke helle. It
dollarbiljet fan 2 dollar wurd hast net mear brûkt, dizze liket folle op it
biljet fan 1 dollar en de buorgers binne bang foar betizing.

Dollar foar oare lannen dy't ek in muntienheid ha mei de namme 'dollar' mar
wêrby it wol om in oare muntsoarte jit.



https://fy.wikipedia.org/wiki/Albert_Einstein

Albert Einstein (Ulm, 14 maart 1879 - Princeton, 18 april 1955) wie in Joadsk
Dútsk-Amerikaanske teoretysk natuerkundige. Hy wurdt sjoen as ien fan de
belangrykste natuerkundigen út de skiednis.

Albert Einstein is berne yn Dútslân. Syn heit Hermann Einstein en syn mem
Pauline Koch trouden yn augustus 1879. Hermann hie in elektroanika-saak, mar de
omset foel ôf. Dêrom ferhuze de húshâlding yn 1880 nei München. Dêr stie Hermann
tegearre mei syn broer, de yngenieur Jacob Einstein, oan it haad fan in lyts
fabryk. Yn dat fabryk makken se dynamo's en mjitynstruminten. Mar dy
ûndernimming rûn ek net. Albert Einstein hat yn syn jeugd dan ek de nedige
ekonomyske en finansjele swierrichheden meimakke. De swierrichheden begûnen pas
echt doe’t Albert op skoalle kaam. Nei de klassen fan de legere skoalle wie hy
yn 1889 nei it Luipoldgymnasium gien. Se joegen dêr op in geastdeadzjende manier
les; Albert koe dat net ferdrage. Yn 1894 ferliet Albert Einstein de skoalle
sûnder diploma. Hy gie nei syn âlden yn Milaan. Dernei hat er koart op in
skoalle yn Switserlân sitten. Hy betanke yn dy tiid foar de synagoge en foar it
Dútske steatsboargerskip. Hy hat dan ek njoggen jier lang as steatleaze reizge.

De grutte riedsels fan de wrâld hienen Albert Einstein al hiel jong yn de
besnijing. Tusken syn tolfde en sechtjinde jier makke hy himsels de grûnslaggen
fan de wiskunde eigen. Einstein hat altyd fûl tsjin de learmetoaden west fan de
skoallen dêr't hy op siet. In soad learkrêften foarseinen dan ek dat der noait
wat fan Einstein terjochte komme soe. Dochs slagge er yn 1900.

Twa jier letter krige Einstein in baan by it Switsersk Patintburo yn Bern. Dêr
wie hy in sekuere en in attinte wurknimmer. Dizze perioade dy’t duorre fan 1902
oant 1909, skreau Einstein in soad oer teoretyske natuerkunde. De measte teksten
skreau hy yn syn frije tiid, sûnder help fan natuerkundige boeken of gelearden.
Yn jannewaris 1903 troude hy mei Mileva Maric, in Hongaarsk famke dat hy koe út
syn studintetiid. In jier letter waard in dochter berne, Liederl. In jier letter
krigen se in soan, Hans Albert. Yn 1905 skreau Albert Einstein op
seisentweintichjierrige leeftyd de grûnbegjinsels fan de ferneamde
relativiteitsteory. Hy stjoerde op 30 juny in artikel nei in Dútsk tydskrift. De
namme fan it artikel wie: ‘Feroaringen en ûntwikkelingen yn de elektroanika
dynamika’. Hjiryn is foar it earst sprake fan E = m c 2 {\displaystyle
E=mc^{2}\!} .

Yn 1910, doe't harren soan Eduard ien jier âld wie, ferhúzen de Einsteins nei
Praach. Albert Einstein krige dêr in folweardige oanstelling as heechlearaar oan
de Dútske universiteit. Yn 1912 ferhuze Albert Einstein nei Surich dêr't hy as
professor yn de teoretyske natuerkunde te wurkjen gie. Undertusken wie hy
dwaande mei syn nije teory oer de swiertekrêft. Hy wurke yn Surich oant hy twa
jier letter direkteur waard fan it Kaiser Wilhelm-ynstitút yn Berlyn. De famylje
Einstein ferhuze nei Berlyn, mar syn frou Mileva en de bern gongen werom nei
Surich, wat it begjin fan in skieding waard. Yn augustus bruts de Earste
Wrâldkriich út.

Yn 1917 gie it mis mei Einstein. Hy stoarte yn en waard slim siik. Syn nicht
Elsa ferplege him; twa jier letter troude er mei har. Yn 1915 hie er syn
ferneamde relativiteitsteory klear. Yn novimber 1922 krige er de Nobelpriis foar
de Natuerkunde: ‘foar syn fertsjinsten op it mêd fan de teoretyske natuerkunde
en yn it bysûnder foar syn ûntdekking fan it foto-elektrysk effekt’.

Yn it begjin fan 1925 waard Einstein yn Leien ferwachte. Hy soe moarns mei de
trein út Berlyn komme, mar hy kaam net op de ôfprate tiid. Hy kaam letter op de
jûn oansetten; hy hie it ekskús dat er in freondinne út de finzenis hâlde moast.

Einstein wie 53 en op de top fan syn karriêre doe't hy yn 1932 as joad fielde
dat it foar harren net feilich bliuwe soe yn Nazi-Dútslân. Derom ferhuzen Albert
en Elsa yn 1933 mei de boat nei de Feriene Steaten. Se setten har ta wenjen yn
Princeton, Nij Jersey. Yn 1936 ferstoar Elsa nei in koart siikbêd. Doe't yn 1939
de Twadde Wrâldkriich útbruts, skreau Einstein in brief oan Presidint Franklin
D. Roosevelt, mei de warskôging dat Dútslân mooglik dwaande wie mei it bouwen
fan in atoombom. De Feriene Steaten gongen dêrnei ek oan de slach om in atoombom
te bouwen. Dat projekt waard it Manhattan projekt neamd. Einstein wie dêr ek by
belutsen.

Yn 1940 krige Albert Einstein it Amerikaanske steatsboargerskip. Acht jier
letter, yn 1949 ferstoar syn eardere frou Mileva. Doe't yn 1952 de steat Israel
op syk wie nei in nije presidint om Chaim Weizmann op te folgjen, fregen se
Albert Einstein dêrfoar. Hy wegere de funksje; hy fûn dat er net goed genôch mei
minsken om gean koe. In jier foar syn dea waard der in nij skiedkundich,
keunstmjittich en radio-aktyf elemint nei him ferneamd: Einsteinium, mei it
symboal E, atoomnûmer 99 en atoomgewicht 254. Albert Einstein ferstoar op
77-jierrige leeftyd oan de gefolgen fan in hertoanfal.



https://fy.wikipedia.org/wiki/Wilamowytsersk

It Wilamowytsersk (Wymysöryś) is in taal dy't heart ta de Súdwestgermaanske
kloft fan 'e Westgermaanske talen. Mei ûnder mear it Dútsk, it Lúksemboarchsk en
it Pennsylvaansk (de taal fan 'e Amish) makket it diel út fan 'e Heechdútske
taalgroep.

It Wilamowytsersk wurdt sprutsen yn it stedsje Wilamowice (Wilamowytsersk:
Wymysau), dat yn it middensuden fan Poalen leit, op 'e grins fan 'e provinsjes
Heech-Sileezje (Poalsk: Górny Śląsk) en Lyts-Poalen (Poalsk:Małopolska).

Der binne hjoed de dei, neffens in telling út 2003, noch likernôch 100 sprekkers
fan it Wilamowytsersk oer (yn in stedsje mei 2.000 ynwenners). De measten hearre
ta de âlderein en sadwaande nimt it sprekkerstal stadichoan ôf. It
Wilamowytsersk is dêrmei ien fan 'e slimst bedrige talen fan Jeropa.

De Wilamowytsers binne de neikommelingen fan Dútske, Nederlânske en Skotske
kolonisten, wierskynlik religieuze flechtlingen, dy't har yn 'e trettjinde iuw
yn Poalen nei wenjen setten. Se hawwe bannen mei Dútslân altyd ûntkend en lieten
har ynstee foarstean op har Nederlânske komôf.

Tusken 1795 en 1919 hearde Wilamowice ta it Eastenryksk-Hongaarske ryk. De
Eastenrikers hienen net in soad op mei de Wilamowytsers en yn dy tiid hienen
sawol de minsken as harren taal slim te lijen fan 'e ûnderdrukking.

It Wilamowytsersk is oerlevere fan 'e njoggentjinde iuw ôf, doe't de dichter
Florian Biesik it as skriuwtaal brûkte.

Oant 'e ein fan 'e Twadde Wrâldoarloch wie it Wilamowytsersk yn Wilamowice de
gewoane sprektaal. Nei de oarloch waarden frijwol alle Dútsers ferdreaun út
Poalen en de gebieten dy't Dútslân doe oan Poalen ôfstean moast (Sileezje,
Poasen, Pommeren en West- en East-Prusen). De Wilamowytsers mochten bliuwe, mar
de pleatslike kommunistyske autoriteiten ferbeaën al daliks yn 1945 it gebrûk
fan 'e Wilamowytserske taal. Hoewol't dat ferbod yn 1956 opheft waard, hat it
Wilamowytsersk nea wer de posysje weromkrigen dy't it foartiid ynnaam. Sûnt 'e
fyftiger jierren is it allinne noch mar fierder yn it neigean rekke en de
jongere generaasjes binne tsjintwurdich frijwol folslein Poalsktalich.

It Wilamowytsersk giet nei alle gedachten werom op it tolfde-iuwske Middeldútsk,
mei ynfloeden fan it Nederdútsk, it Nederlânsk, it Frysk en it Skotsk, dy't noch
dúdlik werom te finen binne. Fieders hat it Wilamowytsersk troch de iuwen hinne
fansels ek in sterke ynfloed fan it Poalsk ûndergien.

Wat de stavering oanbelanget, hat it Wilamowytsersk sawol dingen út it Dútsk as
út it Poalsk oernommen. Ut it Dútsk komme bygelyks de letters "v" (útsprutsen as
yn "even"), dy't yn it Poalsk allinne yn lienwurden foarkomt en "ö" ("eu"). Ut
it Poalsk komme bygelyks de letters "ł" (útsprutsen as de "w" yn "skowe"), "c"
("ts"), "ć" ("tsj"), "ś" ("sj") en it aksint op 'e lûden ("é", "í", "ó"), dat in
lang lûd oanjout.

Ferlykje yn 'e ûndersteande tabel de Wilamowytserske wurden mei harren
oersettings yn it Dútsk, it Nederlânsk, it Frysk en it Ingelsk.



https://fy.wikipedia.org/wiki/Warsjau

Warsjau (Poalsk: Warszawa) is de haadstêd en de grutste stêd fan Poalen. De stêd
leit oan de rivier de Wisla. It ynwennertal yn 2009 wurdt rûsd op likernôch
1.709.000 minsken en yn it hiele metropoalgebiet fan Warsjau wenje likernôch
2.785.000 minsken. De stêd is nei ynwennertal de 9e stêd fan Jeropa.

Warsjau leit yn it midden fan Poalen oan beide siden fan de rivier de Vistula,
en likernôch 350 km fan de Baltyske see. It leit likernôch 100 m boppe seenivo.

Yn 1224 waard foar it earst melding makke fan Warsjau yn de skriftlike boarnen.
De stêd wie haadplak fan de hartoggen fan Mazovje en kaam dêrnei oan Poalen ta,
dêr't it yn 1609 residinsje fan de Poalske kening waard. Nei ferskate
oerhearskingen foel de stêd yn 1795 oan Prusen en wie tusken 1807-1815 haadstêd
fan it Hartochdom Warsjau. Dêrnei kaam de stêd in skoftlang yn hannen fan de
Russen.

Nei de Earste Wrâldkriich waard Warsjau haadstêd fan de nij stifte republyk
Poalen. Under de Twadde Wrâldkriich hat de stêd slim te lijen hân. It Joadske
getto waard nei fûleindich ferset troch de Joaden yn 1943 ferwoaste, dêr't
om-ende-by 400.000 slachtoffers by foelen, en yn 1944, nei de opstân fan de oare
befolking doe't it sowjetleger tichteby kaam, makken de Dútsers goed 80% fan de
stêd lyk mei de grûn, dêr't op 'e nij in protte slachtoffers by foelen.

Yn de neioarlochstiid is it âlde sintrum wer yn de âlde styl opboud en no stiet
de stêd op de Wrâlderfgoedlist fan de UNESCO.

Warsjau hat yn de skiednis altyd in plak west foar ymmigraasje, ek fan út it
útlân, benammen út gebieten út Sintraal- en East-Jeropa. Al 300 jier lang stiet
it bekend as it "Alde Parys" of it "Twadde Parys". It wie altyd in sintrum fan
de Jeropeeske kultuer. Demografysk wie it de meast ûnderskate stêd fan Poalen,
wat nasjonaliteiten en it leauwe oanbelanget, mei in grut ferskaat oan minsken
dy't yn it bûtenlân berne wienen. Neist de grutte Poalske mearderheid, wie der
in grutte Joadske mienskip yn Warsjau. Neffens de Russyske folkstelling fan
1897, wienen fan de yn totaal 638.000 ynwenners fan Warsjau, 219.000 Joadsk, wat
delkomt op likernôch 34% fan de befolking. Foar de Twadde Wrâldkriich wennen der
350.000 Joaden yn Warsjau. De oarloch feroare dat allegear, tsjintwurdich binne
der in stik minder joaden yn Warsjau as foar de kriich. It meastepart fan de
hjoeddeiske populaasje is berne yn Warsjau.

It Warsjau-beslút hat alle regio's om Warsjau hinne opheft en soarge foar de
stifting fan ien stêdspowiat, mei ien gemeentlike oerheid.

De wetjaande macht yn Warsjau bestiet út de Gemeenterie (Rada Miasta), besteande
út ien keamer mei 60 leden. Riedsleden wurde alle fjouwer jier direkt keazen.
Lykas de measte wetjaande ynstânsjes ferdielt de gemeenterie fan Warsjau himsels
yn ferskate kommitees dy't ferantwurdlik binne foar ferskillende saken binnen it
stêdsbestjoer. Foarstellen hawwe de mearderheid fan de Rie nedich en wurde
trochstjoerd nei de boargemaster (de Presidint fan Warsjau), dy't dy dan
fêststelle kin. As de boargemaster it foarstel net goedkart hat de Rie 30 dagen
de tiid om in twa-tredde mearderheid te krijen wêrtroch it foarstel dan dochs
troch gean kin.

Elts fan de 18 ferskate stêdsdistrikten hat syn eigen rie (Rada dzielnicy).
Harren wurk is rjochte op it jaan fan stipe oan de boargemaster en de
gemeenterie, ek hâlde se tasjoch op guon steedlike bedriuwen, eigendommen fan de
gemeente en skoallen. It haad fan sa'n distrikt wurdt boargemaster (Burmistrz)
neamd en is ferkeazen troch de lokale rie út de list fan kânshawwers dy't
gearstald is troch de Presidint fan Warsjau.

Warsjau is in powiat (regio), en is wer opdield yn 18 ferskate distrikten; elts
fan dy distrikten wurdt yn dzielnica neamd. Alle dy distrikten hawwe harren
eigen administratyf bestjoer. De distrikten hawwe allegear wer wiken, dy't
lykwols gjin eigen administrative status hawwe. Warsjau hat twa histoaryske
distrikten, de Alde Stêd (Stare Miasto) en de Nije Stêd (Noew Miasto) yn it
distrikt Śródmieście.

It hert fan de âlde stêd is de "Rynek Starego Miasta", it âlde merkplein, omjûn
troch kleurige huzen dy't tusken 1949 en 1963 minusjeus werboud waarden ûnder
lieding fan in Russyske arsjitekt. Ek oare strjitten en in diel fan de âlde
omwâling (mei it bastion Barbakan) wurde wersteld.

Oan de râne fan de âlde stêd leit it Slotplein (Plac Zamkowy) mei it Keninklik
Paleis (17e-iuwsk, werboud) en de oan kening Sigismund III Wasa wijde
betinkpylder. Sigismund wie de kening dy't Warsjau, boppe Krakau as haadstêd
ferkeas, omdat it tichter by Sweden lei.

By dat plein begjint de Keninklike Rûte, besteande út de wichtige boulevards
Krakowskie Przedmiescie en Nowy Świat, dy't lang om let nei de eardere
keninklike bûtenferbliuwen Wilanów liede. Bylâns de rûte leit ek it âlde en
moaiste stêdspark fan Warsjau, Łazienki-park.

West fan de âlde binnenstêd is nei de Twadde Wrâldkriich in nij sintrum
ferriisd. Dat gebiet wurdt karakterisearre troch hege modernistyske gebouwen en
brede strjitten; meastentiids mei frijlizzende trambanen. Dat gebiet is boud om
it paleis fan kultuer en wittenskip "Pałac Kultury i Nauki" hinne, in tige grut
bouwurk yn stalinistyske styl, boud tusken 1952 en 1955 en in geskink fan Stalin
oan de stêd.

Sûnt de fal fan it kommunisme yn 1989 hat Warsjau him yn rap tempo
transformearre ta ien fan de dynamyskste haadstêden fan Sintraal-Jeropa. Moderne
wolkekliuwers dominearje no it stêdsilhûet fan Warsjau, dêr't foarhinne
allinnich it Paleis foar Kultuer en Wittenskippen by opfoel.

Warsjau hat twa profesjonele fuotbalklups, Legia Warschau en Polonia Warschau.
Legia is de populêrste en grutste klup fan de stêd. Legia spilet yn it Wojska
Polskiego-stadion, wylst Polonia syn thúswedstriden spilet yn it
Polonii-stadion.



https://fy.wikipedia.org/wiki/Universiteit

De Universiteit (fan Latyn universitas, - atis) is in ynstelling dy't
wittenskiplik ûnderwiis foar har noed nimt, dêr't ek ûndersyk dien wurdt. De
universiteit jout akademyske graden.

Universiteiten binne ûntstien yn 'e Jeropeeske Midsiuwen. De earste ynstellings
fan it soarte is de Universiteit fan Bologne dy't letter as model brûkt waard
foar lyksoartige ynstellings op it mêd fan ûnderwiis. It begryp kin rom brûkt
wurde om yn oare kultueren oan sintra fan heger ûnderwiis en hegere betinkens te
betreffen, hoewol har hannelingen fan it kreëarjen foar de Midsiuwen wêze kin.

Yn it earstoan, hiene de universiteiten har neffens it model fan de profesjonele
groepen foarme en lykas hast alles yn 'e Midsiuwen, bleauwen hja bûn oan de
Katolike Tsjerke. Oan it begjin, hienen hja wurke mei de saneamde "sân frije
keunsten" (trivium en quadrivium) te ûnderwizen:

In universiteit is ferdield yn fakulteiten. De fakulteit fynt har oarsprong oan
de midsiuwske Universiteit fan Parys, dy't fjouwer fakulteiten kende:
Rjochtsgeleardens, Godgeleardens, Genêskunde en de "Fakulteit fan de Keunsten",
wêrby dy term verwize nei de sân frije keunsten.



https://fy.wikipedia.org/wiki/Tanzania

De offisjele haadstêd is sûnt febrewaris 1996 Dodoma, mar yn de eardere haadstêd
Dar es Salaam binne noch in protte ynstellings fan it regear en ambassaden te
finen. Dar es Salaam hat ek likernôch tsien kear safolle ynwenners as Dodoma.
Oare belangrike steden binne Arusha, by de Kilimanjaro, Mwanza, Tabora en
Sansibar.

Tanzania is in republyk mei in federale struktuer (Tanganjika en Sansibar). De
presidint wurdt foar fiif jier keazen en mei himsels ien kear op 'e nij
kandidaat stelle. Hy komt meastentiids fan it fêstelân. De earste fise-presidint
is dan de premier fan Sansibar, de twadde fise-presidint is premier fan de
federale regearing.

It parlemint, de Nasjonale Gearkomste, hat 156 leden: 101 keazen op it fêstelân
en 55 fan Sansibar en Pemba.

Oant 1992 wie de Chama Cha Mapinduzi (CCM), ('Partij fan de Revolúsje') de
ienige tastiene partij. Dy partij wie yn 1977 ûntstien nei in fúzje fan de
Tanganyika Afrikaanske Nasjonale Uny (TANU) fan Julius Nyerere en de
Afro-Shirazy Partij fan Aboud Jumbe. De National Executive Committee hie de
macht, der wie gjin parsefrijheid, de Tanzaniaanske steatsfoarm ûnder Nyerere
wie winliken kommunistysk. Fan 1992 ôf waarden ek oare partijen tastien.

Tanzania is ferdield oer 26 regio's (mkoa), dy't oer 129 distrikten ferdield
binne distrikten. De yndieling sa't dy der no ta leit komt fan de weryndieling
fan 2002 doe't Manyara parte waard fan Arusha. In grut part fan de regio's hat
deselde namme as de haadstêd fan de regio's. By de regio's dêr't dit net it
gefal is stiet de haadstêd apart oanjûn.

It is in republyk mei in federale struktuer (Tanganjika en Sansibar), ûntstien
yn 1964. De namme Tanzania is gearfoege fan de earste trije letters fan beide
parten fan de federaasje: Tan - Zan - ia.

Yn de 4e iuw f.Kr. kamen de Arabieren en Perzen hanneljen yn Tanzania. Troch de
Arabyske ynfloed op de lokale befolking, meast Bantoe folken ûntstie it Swahili,
in Bantoe taal mei in protte arabyske ynfloeden. Tusken de fyftjinde en
njoggentjinde iuw hiene de Portugezen in monopoaljeposysje wat de hannel mei
Tanzania oanbelanget, mar sy waarden yn 1828 troch de Arabieren ferslein.

In 1884 sletten fertsjinwurdigers fan de Dútske East-Afrika Feriening ferdragen
mie lokale haadmannen, wêrnei de Dútske East-Afrika Feriening Tanganyika
kolonisearre. Yn 1890 waard Tanganyika in Dútske koloanje. In opstân tsjin it
Dútske regear yn 1907 (Maj-Maj opstand) waard troch de Dútsers hurdhandich
ûnderdrukt. Yn 1914 rekke Tanganyika as Dútske koloanje belutsen by de Earste
Wrâldkriich. Waarden de measte Dútske koloanjes yn Afrika en Aazje al yn 1914 en
1915 troch de Entente ferovere, Tanganyika bleau oant it ein fan de oarloch yn
Dútske hannen. Gûverneur Albert Heinrich Schnee en de geniale Dútske kolonel
(letter: generaal) Paul von Lettow-Vorbeck wisten mei guerrilla-metoaden út de
hannen fan de oanfallende Britten, Belgen en letter ek de Portugezen te bliuwen.
Sterker noch, it lytse leger dat Von Lettow-Vorbeck kommandearre foel sels mei
sukses de Britske stellings yn Kenia oan. Fan 1918 ôf lutsen de mannen ûnder Von
Lettow troch Mozambyk. Op 14 novimber 1918 kapitulearre Von Lettow doe't hy
hearde dat de striid yn Jeropa oer wie.

Tanganyika gie no oer yn Britsk hannen, maar Dútsers bleauen in aardich grut tal
yn Tanganyika wenjen (bygelyks as plantaazjehâlders). Yn 1919 waard Tanganyika
in Britsk mandaatgebiet en waard it links riden ynfierd. Nei de Twadde
Wrâldkriich groeide it nasjonaal bewustwêzen ûnder de autochtoane befolking en
waarden der partijen en ferienings oprjochte. De wichtichste wie de Tanganyika
Afrikaanske Nasjonale Unie (TANU) dy't yn 1954 oprjochte waard troch Julius
Nyerere, ei soan fan in haadman. By de ferkiezings fan 1958 waard de TANU de
grutste partij. Yn maaie 1961 krige it lân folslein selsbestjoer en op 9
desimber 1961 waard Tanganyika in ûnôfhinklik lân. Presys ien jier letter waard
it in republyk (as part fan de Britske Mienebest) mei Julius Nyerere as
presidint, 'chief minister' (dat wol sizze premier) en foarsitter fan de TANU.

Op 26 april 1964 ferienige Tanganyika himsels mei de eilannen Sansibar en Pemba
en kaam de Federale Republyk Tanzania ta stân. Presidint fan de federaasje waard
Nyerere en fisepresidint waard foarsitter sjeik Abeid Karume fan de
Folksrepubliek Sansibar en Pemba.

Yn 1979 operearren Ugandeeske troepen fan diktator Idi Amin op Tanzaniaansk
grûndgebiet. Tanzania, dat al langer spul hie mei de diktatuer yn Uganda foel
doe mei stipe fan Ugandeesk anti-Amin striders it buorlân binnen en ferjoegen de
diktator Amin.

Tanzania hat ferskate bestimmings foar safarys (it wurd safari betsjut reis yn
it Swahily):



https://fy.wikipedia.org/wiki/Skylge

Skylge (Nederlânsk:Terschelling), yn de lokale Fryske dialekten Schylge, is ien
fan de fiif Westfryske eilannen. It is in gemeente mei 4.743 ynwenners
(1 jannewaris 2003). De gemeente beslacht 674 km2, wêrfan't 585,77 km2 wetter en
89 km kust is. Ta de gemeente Skylge heart net allinnich it eilân Skylge, mar ek
It Gryn. Op Skylge stiet de Brandaris, de âldste fjoertoer fan Nederlân.

Skylge is ûnstien as sânwâl op de râne fan de Noardsee. Oant 1287 hie dy noch
ferbining mei de Fryske wal, mar sûnt dy tiid is it in Frysk eilân. De slingen
dy't it eilân nei west en nei east beheinden binne yn de rin fan de tiid
fersâne, dat Skylge is yn beide rjochtingen grutter wurden.

Skylge hat in strategysk plak by de Flystream, dat it is yn de measte oarloggen
yn Nederlân wol oanfallen wurden, somtiden fan beide kanten. It hearde dan ek de
iene kear by Hollân, en de oare kear wer by Fryslân. De lêste feroaring wie yn
1942, doe't it wêr by Fryslân kaam.

Skylge hat twa Fryske dialekten, it Westersk (Schyllingers), sprutsen oan de
westkant fan it eilân, en it Aastersk (Aasters), dat sprutsen wurdt yn de
eastlike doarpen. Beide dialekten wike frijwat ôf fan de fêstewaldialekten, mar
binne foar oare Westerlauwerske Friezen goed nei te kommen. Tusken dizze twa
dialektgebieten leit in gebiet, Midslân en omkriten, dêr't Midslânsk
(Meslânzers) sprutsen wurdt, in dialekt dat fergelykber is mei it Stedsk.



https://fy.wikipedia.org/wiki/Simmer

De simmer is ien fan de fjouwer jiertiden. It is oer it algemien de waarmste en
meast drûge jiertiid fan it jier.

De simmer fynt plak troch de skeane stân fan de Ierde tsjinoer de sinne. It
seizoen fynt tsjinoersteld op it noardlik- en súdlik healrûn plak. As it op it
noardlik healrûn simmer is, is it op it súdlik healrûn winter, en oarsom. Dit
komt trochdat at it simmer is, it noardlik part fan de ierde nei de sinne ta
wiist en it súdlik part fan de sinne ôf.

Troch de waarkunde wurden de moannen juny, july en augustus op it noardlik
healrûn en de moannen desimber, jannewaris en febrewaris op it súdlik healrûn as
simmermoannen oantsjut. Yn de stjerrekunde is it begjin fan de simmer fêststelde
op de simmersinnekear (om 21 juny op it noardlik healrûn en om 21 desimber op it
súdlik healrûn). De sinne giet dan troch it simmerpunt, de sinne berikt op dy
dei de heechste stân boppe de eachein en de dei duorret it langst. De simmer
stoppet mei de hjerstevennacht (om 23 septimber op it noardlik healrûn en op 20
maart op it súdlik healrûn).

Skaaimerken fan de simmer binne hege temperatueren, mear deiljocht en in
bloeiende natuer. Foar de measte minsken betsjut de simmer ek de tiid foar de
langste fakânsje fan it jier, de simmerfakânsje.



https://fy.wikipedia.org/wiki/Noarsk

It Noarsk is in Noardgermaanske taal dy’t ûnderdiel útmakket fan de
Yndo-Jeropeeske taalfamylje dy’t troch likernôch 4,5 miljoen sprutsen wurdt. It
is in offisjele taal yn Noarwegen.

It Noarsk is nau besibbe oan de oare twa talen oan de Skandinavyske fêste wal,
it Deensk en it Sweedsk. Dizze trije talen binne ûnder elkoar reedlik te
ferstean. Twa oare Skandinavyske talen, it Iislânsk en it Faeröersk, binne net
mear fersteanber mei it Noarsk, Sweedsk en Deensk.

Der binne twa offisjele skriuwtalen fan it Noarsk, it Bokmål en it Nynorsk. Ek
binne der in soad dialekten. Alhoewol’t de measte dialekten it measte wei hawwe
fan it Nynorsk as fan Bokmål, wurdt it Nynorsk troch mar 10-15 % fan de Noaren
as skriuwtaal brûkt, it oare part brûkt it Bokmål.

Oars as yn de measte oare lannen is it yn Noarwegen sosjaal akseptearre om yn it
dialekt te sprekken. Der is gjin “algemien beskaafd Noarsk” of soks sawat. Wol
is der it Standard Østnorsk (Standert Eastnoarsk), mar dat wurdt mar troch in
tige lyts part fan de befolking brûkt. Op telefyzje en op de radio wurdt faak
gebrûk makke fan in foarm fan ien fan de skriuwtalen.

It Noarsk wurdt skreaun yn it Latynske alfabet, wêryn nei de z noch trije tekens
komme, de æ, ø en å. Dizze letters wurde sjoen as aparte letters. De c, q, w, x
en z wurde kwealik brûkt.

Skaaimerk fan it Noarsk is de prosody, it is in lûdtaal. Der besteane twa
ferskate lûden, dizze kinne betsjuttingsûnderskiedend wêze. De selsstannige
namwurden bønder en bønner (de útspraak is itselde, op it lûd of it aksint nei)
betsjutte boeren en beanen (it twadde wurd kin ek gebed betsjut, ôfhinklik fan
de kontekst).

Oarspronklik waard der yn heul Skandinaavje deselde taal sprutsen, it Oernoarsk
en letter, fan likernôch 700 ôf, it Aldnoarsk. Om 1350 hinne, nei dat in grut
part fan de Noarske befolking oan in pestepidemy omkaam wie, ûntwikkele him in
oar Noarske taal, it Middelnoarsk. Dizze taal gie om 1525 hinne oer yn it
modernge Noarsk.

It runeskrift waard brûkt as skriuwtaal oant yn de Midsiuwen, doe’t it stadich
oan ferfongen waard troch it Latynske alfabet.

Yn 1397 rekke Noarwegen syn status as selsstannich keninkryk kwyt, en yn 1536
waard Noarwegen in provinsje fan Denemark. It Deensk waard de skriuwtaal, de
taal fan de middenklasse, de amtners, skoalle en tsjerke. De Noarske taal bleaun
bestean yn de dialekten fan it plattelân. Benammen yn West-Noarwegen hâlde it
Noarsk syn eigen skaaimerken.

Nei dat Noarwegen yn 1814 ûnôfhinklik waard, ûntwikkelen de twa ferskate
skriuwtalen har yn de rin fan de 19e iuw. It Riksmål (rykstaal), letter Bokmål
(boeketaal) neamd, wie basearre op de beskaafde, ferdeenske útspraak fan de
elite. It Landsmål (lântaal), letter Nynorsk (Nijnoarsk) neamd, wie basearre op
de dialekten fan West-Noarwegen.

Der ûntstie in beweging dy’t ien Noarske taal, it Samnorsk, neistribbe, mar dy
beweging hat nea in soad oanhing hân. Wol ûndergienen beide skriuwtalen in soad
staveringswizigingen om sa tichter byelkoar te kommen. De Noaren hawwe harren
der op it stuit mar by dellein dat der twa Noarske standerttalen neist elkoar
bestean.

It Noarsk hat in grut ferskaat oan dialekten. It is dan ek hast net te dwaan in
rûzing te meitsjen fan it tal dialekten dy’t yn Noarwegen sprutsen wurde.
Ferskillen yn grammatika, sinsbou, wurdskat en útspraak geane oer geografyske
grinzen en kinne dialekten meitsje op it nivo fan in buorskip. Dialekten binne
yn guon gefallen sa ferskillend dat se net te ferstean binne foar oare Noarske
sprekkers. Guon taalkundigen merke op dat der op it stuit in soad dialekten
ferdwine yn in lokale fariant. Wol moat sein wurde dat der in hieltyd gruttere
ynteresse is foar it behâld fan bedrige dialekten.

It meastepart fan de moderne wurdskat fan it Noarsk komt út it Aldnoarsk. De
grutste boarne fan lienwurden is it Middelleechdútsk, wat in grutte ynfloed op
de Noarske wurdskat hie sûnt de lette Midsiuwen, oan sels de grammatika
struktueren ta. Hjoed de dei komme de measte lienwurden, kreklyk as by de measte
oare talen, fan it Ingelsk. Alhoewol’t it Noarsk sjoen wurdt as in taal dy’t
minder ynfloeden hat fan it Ingelsk as bygelyks it Sweedsk en Deensk

Fan guon lienwurden is de stavering feroare om de Noarske útspraak sjen te
litten, mar dizze wurden hawwe in lange tiid nedich foar’t se goed ynboargere
sitte. Foarbylden fan wurden dy’t de Noaren in soad brûke en dy’t Fernoarske
binne bygelyks sjåfør (fan it Frânske chauffeur) en revansj (fan it Frânske
revanche). Mar oare wurde, bygelyks jus (fan it Ingelske juice) keitering (fan
it Ingelske catering) en sørvis (fan it Ingelske catering) wurde noch net folle
brûkt.



https://fy.wikipedia.org/wiki/New_York_(st%C3%AAd)

De stêd New York, of New York City (offisjeel City of New York), en byneamd The
Big Apple, is de grutste stêd fan de Feriene Steaten fan Amearika en leit yn de
steat New York. De stêd is in sintrum fan ynternasjonale hannel, polityk,
kommunikaasje, muzyk, moade en kultuer. Mei in grut tal goede museums, galeryen,
poadia, media, ynternasjonale koöperaasjes en gruthannels is New York, njonken,
Londen, Parys en Tokio, ien fan de fjouwer wichtichste stêden op 'e wrâld.

De regio hat bewenne west fan de Lenape-Yndianen doe't it yn 1524 ûntdutsen
waard troch Giovanni da Verrazzano, in Italjaansk ûntdekkingsreizger yn tsjinst
by de Frânske kening, dy't it "Nouvelle-Angoulême" (Nij-Angoulême). It echte
kolonisearjen begûn mei de Nederlânske koloanje op itselde plak, dat letter de
namme "Nij-Amsterdam" krige, op it súdlike punt fan Manhattan yn 1614.
Nederlânsk koloniaal direkteur-generaal Peter Minuit kocht it eilân Manhattan
fan de Lenape Indianen yn 1626. Yn 1664 feroveren de Britten de stêd en it krige
de nije namme "New York", nei de Ingelske greve fan York en Albany. Oan 'e ein
fan de Ingels-Nederlânske kriich krigen de Nederlanners Run (in eilân, dat gâns
mear opsmyt as New York), en de Ingelsen Nij Amsterdam (New York). Under Britsk
bewâld groeide de hannelstêd. Kening George II stifte yn 1754 de Universiteit
fan Colombia yn Lower Manhattan. Yn 'e Amerikaanske ûnôfhinklikenskriich waard
der ek fochten yn 'e stêd, de Amearikanen moasten har lykwols weromlûke, meidat
de Britten sterker wienen. It kontinetale kongres kaam yn 'e stêd gear, en
George Washington waard yn 1789 keazen as earste presidint fan de Feriene
Steaten fan Amearika. New York bleau de haadsted oant 1790

Lilkens om 'e militêre tsjinstplicht wilens de Amerikaanske Boargerkriich
(1861-1865) liede ta opskuor yn 1863, ien fan 'e slimste foarfallen
boargerûnresten yn 'e Amerikaanske skiednis. Yn 1868 krige de City of New York
stal mei it konsolidearjen fan Brooklyn (foarhinne in selsstannige stêd),
Manhattan en lytsere gemeenten. Mei de komst fan de metro yn 1904 wie de stêd
ferbûn. Yn 'e earste helte fan de 20e iuw waard de stêd wrâldferneamd om har
yndustry, kommersy, en kommunikaasje.

Nei de Twadde Wrâldkriich waard New York de wichtichste stêd op 'e wrâld, mei
Wall Street as symboal foar de Amerikaanske ekonomyske macht. Yn 1952 waard it
haadkertier fan 'e Feriene Naasjes boud yn New York, hjirtroch waard de stêd in
ynternasjonaal polityk sintrum fan belang. Troch it grutter wurden fan it
Abstrakt ekspresjonisme yn New York, ferlear Parys de titel 'keunstsintrum fan
'e wrâld'.

Op 11 septimber 2001 waard de stêd troffen troch terroristyske oanslaggen,
wêrby't sa'n 3,000 minsken stoaren en it World Trade Center ferneatige waard. De
Freedom Tower komt op it plak fan it World Trade Center, en sil yn 2010 klear
wêze.

Neffens in offisjele skatting troch it Amerikaanske Folkstellingsburo op grûn
fan gegevens fan 'e folkstelling fan 2010 hie New York yn 2015 in befolking fan
8.550.405 minsken op in oerflak fan 789 km². De befolkingstichtens bedroech
dêrmei 10.831 minsken de km². New York is it sintrum fan 'e stêdekloft New York
(it New York Metropolitan Area). Dat is ien fan 'e grutste agglomeraasjes yn 'e
wrâld, mei krapoan 24 miljoen ynwenners. De stêd New York is ferdield yn fiif
stedsdielen of boroughs: the Bronx, Brooklyn, Manhattan, Queens en Staten
Island, dy't elts op harsels al in grutte stêd wêze soene.

Neffens gegevens fan 'e folkstelling fan 2000 wie doe fan 'e befolking fan New
York 12% âlder as 65 jier en 24% jonger as 18 jier. Fierders bestie 32% fan 'e
húshâldings út ien persoan, wylst 21,2% fan 'e befolking ûnder de earmoedegrins
libbe. De wurkleasheid bedroech yn 2000 5,7%.

Yn New York hawwe har ymmigranten fan 180 ûnderskate nasjonaliteiten nei wenjen
set. Dêrmei is it ien fan de meast kosmopolityske plakken op 'e wrâld. Wat de
etnyske opbou fan 'e befolking oangiet, dy wie neffens de Amerikaanske
folkstelling fan 2010 sa: 33,3% blanken; 28,6% Latino's; 23,0% swarten; 12,7%
Aziaten; 0,7% Yndianen; 1,7% oaren of fan mingd etnysk komôf. Der wurdt wol sein
dat der yn New York mear Italjanen as yn Rome, mear Ieren as yn Dublin en mear
Joaden as yn Tel Aviv wenje. Oare grutte befolkingsgroepen binne de
Afro-Amerikanen, de Portorikanen en de Sinezen, dy't foar in part gearklofte
binne yn Chinatown.

New York leit oan de eastkust fan de F.S. yn 'e Baai fan New York, dêr't de
rivieren de Hudson rivier en de East Rivers yn 'e Atlantyske Oseaan streamt.
Trochsneed hichte fan it lân is 6 meter boppe seenivo. It sintrum fan 'e stêd
leit op Manhattan, dat tusken de Hudson en East Rivers leit. Om de rivieren
hinne lizze de oare stêdsdielen. De stêd hat in oerflak fan 785.6 km².

New York hat fiif stêdsdistrikten The Bronx, Queens, Brooklyn (Kings County),
Manhattan (New York County) en Staten Island. It eilân Manhattan is it sintrum
fan de wrâldstêd wurden. Om Manhattan hinne lizze trije rivieren: de Hudson yn
't westen, de East River yn 't easten, en de Harlem River yn 't noarden.
Manhattan is troch brêgen ferbûn mei Brooklyn, Queens, en de Bronx, en ek mei de
steat New Jersey oan de oarekant fan de Hudson.

Alhoewol't New York op 'e selde hichte leit as de waarmere Jeropeeske stêden
Napels en Madrid, hat it dochs in sêft kontinintaal klimaat mei kâlde lucht fan
it Noard Amearikaanske kontinent. Winterdeis bliuwt it der wat waarmer as oare
stêden dy't mear yn 't binnenlân lizze, der falt sa'n 63.5 oant 88.9 sm snie yn
't jier. New York hat in froast-frije rite fan 199 dagen twisken de winters. Yn
'e maitiid en hjerst kin der wolris snie lizze of it is waarm en fochtich, mar
it kin likegoed kâld en reineftich wêze. Simmerdeis is it der waarm en fochtich
mei in trochsneed temeratuer fan 32 °C.

New York is it wichtichste sakensintrum fan Amearika. De wichtichste
oandielenbeurs fan de wrâld, de New York Stock Exchange, mar ek de NASDAQ, binne
yn New York fêstige. Wall Street is it finansjele sintrum fan Manhattan De stêd
is ekonomysk ek fan ynternasjonaal belang, der binne mear haadkertieren fan de
Fortune 500 bedriuwen as yn oare dielen fan de Feriene Steaten. Toerisme smyt ek
in soad op foar New York. Yn 2003 wiene der 37.8 miljoen toeristen, wêrfan 4.8
miljoen út it bûtenlân kaam (boarne: New York Convention & Visitors Bureau).



https://fy.wikipedia.org/wiki/M%C3%BBle

De mûle is wichtich part fan it minsklik lichem en hat ferskate funksjes. Sa
komme troch de mûle iten en lucht it lichem yn. Yn de mûle wurdt iten fermealle
en wiettich makke sadat it ynslokke wurde kin. Fierders spilet de mûle in
essinsjele rol by it praten en hat ek betsjutting foar it sykheljen. De mûle
wurdt rekkene ta it spiisfertarringskanaal.

De mûle wurdt oan de foarkant begrinzge troch de lippen en dêrefter troch de mei
slymflues (mucosa) beklaaide boppe - en ûnderkaak (of tsjeak), dêr't de kiezen
en tosken yn sitte. Yn de boaiem fan de mûle sitte de útgongen fan de
submandibulêre en sublinguale spuiklieren en dêrboppe de tonge. De sydkantenten
fan de mûle wurde foarme troch de mucosa oan de binnenkant fan de wangen, dy't
de spuiklier ûnder it ear (de parotis), de wangspieren (masseterspier) befetsje.
Boppeoan grinzet de mûle oan de noasholte, mei it hurde en sêfte ferwulft
(palatum). Oan de efterkant giet de mûle, nei de hûch oer yn de kielholte
farynx.

De spuiklieren meitsje flibe dat ûnder oaren enzymen hat dy't in begjin meitsje
mei de spiisfertarring.



https://fy.wikipedia.org/wiki/Literatuer

It wurd Literatuer wurdt foar ferskate begrypen brûkt. Fral mei de ôflieding
"literêr" betsjut it it skriuwen as keunstfoarm en alle keunst, alle boeken,
dy't dêrtroch makke wurdt. Dit is ta ûnderskied mei lektuer, it skriuwen
allinnich om it ferhaal oer te bringen. Hjir oan besibbe binne de betsjutting
fan alle skreaune tekst yn in beheind gebiet, lykas fakliteratuer, en de
betsjutting fan alle teksten, skreaun en sprutsen, yn in taal.

It wurd "Literatuer" is in lettere ôflieding fan it Latynske littera, de
„boekstêf“. It meartal litterae betsjutte dêrneist sawat as „it skreaune,
„dokuminten“, „brieven“, „wittenskip(pen)“. Yn it Frânsk en Ingelsk bleau fan de
wurden lettres en letters de wurdbetsjutting „wittenskippen“ bestean.

Njonken de bekende literêre foarmen as it gedicht, Poëzy, Proaza en toaniel
binne der ek oare teksten dy't as literêr skaaimerke wurde kinne. Dat binne:
filmteksten, proazateksten dy't optocht binne (de roman), proaza dat ferwiist
nei echte ferhalen of persoanen (lykas it brief, it essay en de autobiografy) en
tekenteltsjes.

Frysk literatuer begjint ornaris mei de 12e-iuwske wetboeken, yn de Sân
Seelannen dat fan Fly nei Weser rûn (provinsje Fryslân, Grinslân en
East-Fryslân). Tusken 500 en 800 waarden yn it gebiet fan it eardere Fryske Ryk,
Anglofryske runen fûn.

Guon Friezen teagen al yn de 7e en 8e iuw nei Noard-Fryslân en setten har nei
dêr wenjen op de eilannen. Yn de 11e en 12e iuw wie der in twadde weach fan
Friezen dy't nei Noard-Fryslân teagen, de twadde groep sette har nei wenjen op
it fêstelân fan Noard-Fryslân. Om it jier 1600 fine wy it earste bewyske fan
Noardfryske literatuer.

Yn de hjoeddeiske provinsje Fryslân is der mei troch Gysbert Japiks sprake fan
in trochgeande Fryske literatuer fan de midsiuwen oant hjoed de dei ta. It
Fryske taalgebiet yn Grinslân en East-Fryslân waard aloan lytser, hjoed de dei
wurdt der yn it Sealterlân noch Frysk praat en skreaun. Dat ferklearret de
skieding tusken de trije Fryske literaturen:



https://fy.wikipedia.org/wiki/Koaran

De Koaran is it hillige skrift fan de Islam. Neffens de moslims is de Koaran in
reeks iepenbierings fan de islamityske God (Allah) oan syn profeet Mohammed.

Neffens de tradysje is de Koaran net opskreaun troch Mohammed, mar waarden de
iepenbierings fan de profeet oarspronklik trochferteld. Aboe Bakr, earste kalyf
fan it Arabyske Ryk, soe de lear delskreaun litten hawwe. Op basis fan dy tekst
waard yn opdracht fan Oethman, de tredde kalyf, de definitive tekst fêststeld.

De Koaran hat 114 "soeras" (haadstikken). In soera bestiet út ferskate ferzen
(ayat of aya). De soera's binne ornaris oardere fan grut nei lyts, dat net
neffens de gronologyske folchoarder. De langste soera yn de Koaran hat 286
fersen, de koartste hat der 3. De teksten yn de Koaran binne yndield neffens de
namme fan de soera, folge troch it nûmer fan de aya.

Neffens de Koaran leauwe de kristenen en joaden ek yn de 'echte' God. Der binne
stikken tekst yn de Koaran dy't ferwize nei saken en minsken út de Bibel.
Foarbylden fan persoanen út de Bibel dy't neamd wurde yn de Koaran binne
Abraham, Noach en Jezus Kristus. Dy trije religy's meiïnoar wurde ek wol it
Abramitysk leauwen neamd fanwege de oerienkomsten en de ôfstamming fan Abraham.
Der binne lykwols wichtige ferskillen tusken de Bibel en Koaran yn it fertellen
fan lyksoartige ferhalen.



https://fy.wikipedia.org/wiki/Kambodja

Kambodja is in lan yn Súdeast-Aazje. De haadstêd is Phnom Penh en de kening fan
de monargy is sûnt 2004 Norodom Sihamoni.

De Tônlé-Sap-bekken en de Mekong-delta foarmje in leechflakte dy't begrinzge
wurdt troch bergen. Dizze flakte foarmet it tichtbefolke part fan Kambodja en is
tige fruchtber. It wichtichste lânbouprodukt dat hjir ferboud wurdt is rys.
Troch de flakte streamt de Mekongrivier fanút Laos út nei de Golf fan Tailân.

Yn it noarden fan Kambodja leit it Dongrek-berchte mei piken oant 700 meter
hichte en yn it suden en súdwesten it Kardamom-berchtme mei as heechste pyk de
Aoralberch dy't op 1771 meter hichte leit.

It lân hat in fochtich tropysk klimaat mei in fegetaasje dat fariearet fan
mangrove oan de kust oer moessonbosken yn it sintrale part, oant reinwâlden yn
it berchlân.

Yn de 1e iuw fan de jiertelling sette minsken har nei wenjen yn Kambodja. Fan
802 oant likernôch 1350 hearde Kambodja by it Kmer-Ryk. Dat ryk besloech grutte
dielen fan Súdeast-Aazje. Angkor Wat en oare Hindûtimpels binne oerbliuwsels fan
dy tiid. Nei ferskate oarloggen mei it keninkryk Ayutthaya en Lan Xhang waard de
Phnom-Penh haadstêd fan it Kmer-ryk en yn dy tiid feroaren hja de namme nei
Kambû-ja (Kambodja).

Healwei de 15e iuw oant de Frânske tiid hienen de keningen net folle macht, mar
wol ynlânske swierrichheden. Troch kriich mei it Keninkryk Ayutthaya en Fjetnam
ferliest Kambodja sawol grûngebiet as rykdom. De glory tiid fan it Khmer-ryk soe
net wer weromkomme. Tusken 11 augustus 1863 en 9 novimber 1953 wie Kambodja in
Frânske kolony. Op 9 novimber 1953 ferklearre kening Norodom Sihanouk de
ûnôfhinklikens.

Yn 1970 ûntstie in boargerkriich dy't einige yn it foardiel fan de kommunistyske
Reade Kmer. Fan 1975 ôf fierden hja in wier skrikbewâld dat pas troch in ynfal
fan Fjetnameeske troepen beëinige wurde soe. Neidat it Fjetnameeske leger har
weromluts waarden frije ferkiezings holden. De lêste ienheden fan de Reade Kmer
joegen har oer yn 1998.

It meastepart fan de Kambodjanen (94%) hearre etnysk besjoen by de Kmer. De
Sjinezen binne de ien nei grutste groep mei sawat 3%, de Moslimske Gams folgje
mei 2%. De rest fan de befolking bestiet út Fjetnamezen, Tais en berchfolken.

Der is ek in grutte groep Kambodjanen dy't bûten it lân wenje, nammentlik yn it
noardeasten fan Tailân en yn it súdlike diel fan Fjetnam. Kambodja hat in jonge
befolking dy't hurd waakst.

De wichtichste religy yn Kambodja is it boedisme dêr't om-en-de-by 88% fan de
befolking by heart. De islam is mei 3% fan de befolking de twadde grutste
religy. Fierders is der in lytse kristlike minderheid.

De lânbou draacht foar 50% by oan it Bruto Nasjonaal Produkt en jout wurk foar
85% fan de befolking. Utsein rys wurde dêr sojabeanen, stynske weet en piper
ferboud. Tabak, fisk en tropysk hout wurde allyksa útfierd.



https://fy.wikipedia.org/wiki/Kaakdieren

De kaakdieren, kakedieren of tsjeakdieren (Latynske namme: Gnathostomata,
letterlik: "kaakmûnigen") foarmje in tuskenstamme fan it ûnderryk fan 'e echte
dieren (Metazoa), de boppestamme fan 'e nijmûnigen (Deuterostomata), de stamme
fan 'e rêchstringdieren (Chordata) en de ûnderstamme fan 'e wringedieren
(Vertebrata). Ta dizze tuskenstamme, dy't soms ek wol as in boppeklasse beskôge
wurdt, hearre sa'n 60.000 libbene soarten, wat 99% fan alle wringedieren
omfiemet. Dêrûnder binne û.m. de sûchdieren, fûgels, reptilen, amfibyen en de
measte fisken.

Kaakdieren ûnderskiede har fan oare wringedieren trochdat se in boppe- en in
ûnderkaak hawwe, en dêrnjonken troch it besit fan tosken, trije ynstee fan twa
healsirkelfoarmige kanalen yn it binnenear, en lidden dy't by twaen komme. Men
is fan tinken dat de kaken har ûntwikkele hawwe út 'e foarste ûnderstipingsbôgen
fan 'e kiuwen, nei't dy in nije rol krigen hiene, nammentlik om wetter oer de
kiuwen te pompen troch de bek op in effektivere wize iepen en wer ticht te
dwaan. Dat iepen-en-tichtmeganisme evoluëarre meitiid ta in sterker en hurder
lichemsdiel en waard sa de ûnderkaak, dy't dêrnei grutter en wider waard om't
der dan makliker proaidieren mei fongen wurde koene.

Resint ûndersyk liket út te wizen dat moderne kaakdieren har ûntwikkele hawwe út
'e (útstoarne) klasse fan 'e pânserfisken (Placodermi). Op grûn fan fossile
fynsten wurdt oannommen dat de ierste kaakdieren har ûntwikkelen yn it lette
Siluer en talryk waarden oan it begjin fan it Devoan.



https://fy.wikipedia.org/wiki/Julius_Caesar

Gaius Julius Caesar, (berne: Rome 13 july 100 f.Kr. yn it stêdsdiel Subara yn
Rome, stoarn: Rome 15 maart 44 f.Kr.) wie in Roomsk militêr en steatsman dy't
syn spoaren fertsjinne hat mei it stiftsjen fan it Romeinske Ryk. Ornaris wurdt
er Julius Caesar neamd. Oare nammen binne Julius, Gaius Julius, Gaius Caesar en
Divus Julius. Syn namme ferwiist werom nei it wurd keizer en de moanne july.

Mei stipe fan de rike Krassus en de súksesfolle militêr Gnaeus Pompeius Magnus
(Pompejus) slagge it him yn 59 f.Kr. om yn it konsulaat te kommen. Hy slút in
polityk ferbûn, it earste trijemanskip neamd, mei Pompejus en Krassus. Yn de
neikommende jierren ferovere er as Prokonsul fan Súd-Galje de rest fan Galje
oant de Ryn ta. Yn syn ekspedysje nei Brittanje (Ingelân) bleau it by wat
flaggefertoan. Begjin 49 troch de Senaat nei Rome oanbean, luts hy op 10
jannewaris sûnder foarôfgeande demobilisaasje oer de Rubikon (grinsrivier fan
Gallia Cisalpina, dus fan syn militêr kommando), in ûnwettige died, dat in
steatsgreep ynhâlde. Yn de Romeinske Boargerkriich (49–45 f.Kr.) dy't doe
útbruts besette hy yn twa moannen tiid Itaalje. As konsul kaam hy yn 48 yn
Epirus oan wâl en fersloech Pompejus by Pharsalus yn Tessaalje (dy't him fan it
'trijemanskip' distansjearre hie), en dy't letter as flechtling yn Egypte
fermoarde waard. Caesar oermastere Aleksandrje, mar rekke belutsen yn de
troanstriid tusken Ptolemaeus XII en syn suster Kleopatra VII. Hy wurdt de
beminde fan Kleopatra en makket har begjin 47 ta keningin (noch datselde jier
wurdt harren soan Caesarion berne). Ûnderwilens yn Rome ta diktator beneamd,
ferslaat hy yn in bliksumkriich (veni, vidi, vici) by Zela yn Lyts Aazje kening
Farnases fan Pontus.

As beleanning foar al syn oerwinnings ferkriget Caesar foar 10 jier it
diktatorskip. Mar de Senaat koe it net rjocht lykfine mei dat diktatorskip en
woe leaver de Romeinske Republyk werom ha. Op 15 maart 44 f.Kr. wurdt Julius
Caesar troch goed 60 leden fan de Senaat deadien û.o. Brutus en Kassius. Nei de
dea fan Julius Caesar wie de befolking fan Rome dûm omdat se harren lieder krekt
ferearen. Nei in soad rebûlje yn it Romeinske Ryk waard Caesars neef en
adoptearre soan Augustus Oktavianus yn 27 f.Kr. de earste keizer fan it
Romeinske Ryk.



https://fy.wikipedia.org/wiki/ISSN

It ISSN of folút it International Standard Serial Number ("Ynternasjonaal
Standertsearjenûmer") is in unike identifikaasjekoade dy't takend wurdt oan
periodike publikaasjes, lykas papierrene tydskriften en kranten, mar ek
elektroanyske tydskriften (online, op diskette, cd-rom, ensfh.), en fierders
periodike publikaasjes op audio- of fideokassette, op mikrofysjes en yn braille.
Op papierrene blêden stiet it ISSN fermeld by de streepkeskoade op 'e omlach
en/of fan binnen by it kolofon. In ISSN bestiet út twa groepen fan fjouwer
sifers, dy't faninoar skaat wurde troch in keppelstreekje. It lêste sifer, dat
in saneamd kontrôlesifer is, kin ek in letter X wêze (dus bgl. "ISSN 1234-1234"
of "ISSN 1234-567X"). Oars as de ISBN-koade dy't boeken tawiisd krije, wurde der
yn in ISSN-koade gjin bysûnderheden ynkodearre; it ISSN is inkeld in
identifikaasjenûmer.

It ISSN-systeem waard fêstlein yn 'e ISO 3297-standert, dy't publisearre waard
yn 1975. ISSN-koades wurde per lân útrikt troch nasjonale ynstânsjes, of, as it
om ynternasjonale publikaasjes giet, streekrjocht troch it ISSN Ynternasjonaal
Sintrum yn Parys. Dat sintrum hâldt in databank by wêryn't alle útrikte
ISSN-koades kombinearre wurde mei de korrekte titel, útjouwer, frekwinsje fan
útjefte, perioade fan ferskinen (fan hokker jier oant hokker jier) en eventuële
titelwizigings. By it feroarjen fan 'e namme fan 'e publikaasje moat der
nammentlik in nij ISSN oanfrege wurde, mar yn 'e ISSN-databank wurdt dan
fêstlein hokker publikaasje oft in fuortsetting fan hokker oare publikaasje is.
Wrâldwiid binne der mear as 1 miljoen ISSN-koades takend, en elts jier komme dêr
likernôch 50.000 by. Yn Nederlân binne der sa'n 32.000 yn omrin.



https://fy.wikipedia.org/wiki/Gemeente_(bestjoer)

In gemeente is in groep fan wenkearnen (doarpen, stêden) mei it byhearrende
gebiet dy't mei elkoar bestjoerd wurde troch in polityk apparaat. De gemeente is
yn de measte lannen de ûnderste laach út de politike bestjoersstruktuer. De
lagen boppe de gemeente binne: yn Nederlân de provinsje en de ryksoerheid. Twa
gemeenten hawwe dielgemeenten of stedsdielen, dêr't de gemeente yn opdield is.
Dit komt foar yn Amsterdam en Rotterdam.

It deistich bestjoer fan de gemeente wurdt dien troch boargemaster en
wethâlders; de gemeenterie hat it bestjoer oer langere tiid. As wurkplak hawwe
dizze organen it gemeentehûs, dat meast in it grutste of âldste plak fan de
gemeente stiet. Dat plak wurdt dan beskôge as it haadplak fan de gemeente. As it
haadplak in stêd is dy't it grutste part fan de gemeente, in stedsgemeente,
foarmet, dan wurdt sprutsen fan in stedshûs.

Oant 1851 wie de tredde laach fan bestjoer yn Nederlân opboud út stêden,
gritenijen, ambachten en noch oare ienheden. Dat jier waard de Gemeentewet
oannaam dy't de histoaryske ferskillen yn de tredde laach fan bestjoer weimakke.



https://fy.wikipedia.org/wiki/Fjetnam

Fjetnam is in lân yn Súdeast-Aazje. De haadstêd is Hanoi en de president fan de
republyk is sûnt 1997 Tran Duc Luong.

Fjetnam beskikt oer sânstrannen, berchwâlden en in protte kultuermoniminten. Oan
de Golf fan Tongking leit de delta fan de Reade- en Swarte Rivier. Te suden
hjirfan leit Annam, it sintrale diel fan Fjetnam, dat foarme wurdt troch in
langhalige kuststripe dy't op him smelst amperoan 40 km breed is. Noch fierder
nei it suden leit de 70.000 km² grutte Mekong-delta. As gefolch fan in lange
reintiid binne de kustgebieten bedekt mei tropyske reinwâlden en mangrovebosken.

Yn Fjetnam komme trije klimatensônes foar. It suden fan Fjetnam hat in tropysk
klimaat, trochsneed is it dêr 32 °C. Fan juny ôf oant en mei septimber is it dêr
it reinseizoen. Meastentiids falle der dan op de ein fan de middei swiere
reinbuien. It oare part fan de dei is dêr drûch. Yn it midden fan it lân rint it
reinseizoen fan septimber oant novimber. Alle jierren wurdt Fjetnam in kear of
acht troffen troch in tyfoon. In tyfoon doare meastal twa oant fjouwer en binne
it faakst yn juny oant oktober. Yn it noarden is it klimaat koeler. Yn de
berchgebieten friest it sels het zelfs in de herfst. Yn de simmer moannen is it
waarm en falle der swiere reinbuien.

Foar it begjin fan de jiertelling wie yn it noarden fan it tsjintwurdige
Fjetnam, yn de delta fan de Reade rivier, in keninkryk neamd Nam Viet, wat lân
fan it suden ynhâldt. Dat keninkryk foel sawat tûzen jier (111 f.Kr.-939 n.Kr.)
ûnder Sineeske hearskippij. Yn de 10e iuw waard troch Fjetnameeske
opstannelingen in ein makke oan dat bewâld en ûntstie in eigen steat. Twastriid
tusken twa wichtige famyljes soarge derfoar dat yn de 15e iuw it lân midstwa
opdield waard yn noard en súd. Pas yn 1802 mei help fan de Frânsken waard it lân
werienige. Nei de Twadde Wrâldkriich waard it lân ferdield yn in kommunistysk
regeard Noard-Fjetnam en in diktatoriaal regeard Súd-Fjetnam. De Fjetnamoarloch
(1957-1975) einige mei in machtsoername troch de Fjetkong yn Súd-Fjetnam en de
weriening ûnder kommunistysk bewâld. De ynminging fan Fjetnam yn Kambodja yn
1979 late ta in wapene konflikt mei Sina.

De befolking fan Fjetnam is konsintrearre yn de twa wichtige rivierdelta's,
dêr't de etnyske Fjetnamezen mei 85% fan grutste groep fan foarme. Yn totaal
binne yn it lân om-ende-by 50 minderheidsgroepen, dy't foaral yn de heechlânnen
libje, û.o. de Muong, Tai, Hmong, Dao, Sedong, Jarai, Bahnar, Rhade, Sjam en
noch in grut tal lytsere groepen. Yn de stêden wenje grutte tallen Sinezen.

Yn Fjetnam wurdt Fjetnameesk sprutsen as offisjele taal. Dizze taal waard oant
en mei de 17e iuw skreaun mei in op it Sineesk likend skrift. Troch de Frânske
Jezuïet Alexandre de Rhodes waard yn de 17e iuw it Westerske alfabet
yntrodusearre.

Yn Fjetnam wurdt in grut ferskaat oan religys oanhongen, dêr't it boedisme de
grutste godstsjinst fan foarmet. Oare leauwen binne it konfusianisme,
tradysjonele lokale leauwen en it kristendom, fral de Roomsk-Katolike Tsjerke.



https://fy.wikipedia.org/wiki/Fidzjy

Fidzjy is in lân yn Oseaanje op it súdlik healrûn. Fidzjy bestjit út 332
eilânnen dêr't om-ende-by 110 fan bewenne binne. De grutste binne Viti Levu
dêr't de haadstêd Suva op leit en Vanua Levu.

It gebiet bestiet út mear as 320 eilannen, dêr't guons atollen fan binne, guons
fulkanyske eilannen en 110 fêst bewenne. De twa wichtichste eilannen binne: Fity
Levu en Fanua Levu dy't beide bot berchich binne mei piken boppe de 1300 meter.
De heechste pyk is de Tomanivy of Fiktoria, op 1324 meter.

De Fidzjy eilânnen binne ûntdekt waan troch Abel Tasman yn 1643. Dêr wienen
spoaren fan bewenning troch Polyneezjers. Mar it duorre oant 1874 foar't de
Ingelsen de basis foar in Britske koloanje leinen. Yn 1970 waard Fidzjy
ûnôfhinklik, mar it bleau wol in part fan it Britske Gemienguod. Nei een
steatsgreep yn 1987 waard Fiji in republyk.

De befolking fan de Fidzjy eilannen besteane foar it grutste part út lânseigen
Fidzjianen dy't fan Melanezysk komôf binne (54.3%), alhoewol't guons ek
Polynezyske foarâlden hawwe, en Yndo-Fidzjianen (38.1%), ôfstammelingen fan
Yndiaaske kontrakt-arbeiders dy't troch de Ingelsen yn de 19e iuw nei de
eilannen brocht waarden. It persintaazje Ynjers is de lêste desennia lykwols
tebek rûn as gefolch fan emigraasje yn gong set nei de kûp fan 2000 doe't nochal
wat geweld brûkt is tsjin de Yndyske Fidzjianen. Fierders is der ek in lytse mar
wichtige kloft fan ôfstammelingen fan kontrakt arbeiders fan de
Salomonseilannen.

De lânseigen Fizjianen binne foar it grutste part kristenen (97.2% neffens
tellingen út 1996), de Yndyske Fidzjianen meast hindoes (70.7%) en moslims
(17.9%). Oer de hiele befolking ferdield lizze de persintaazjes op: kristenen
64.5%, hindoes 27.9%, moslims 6.3%, sikhs 0.3%, oaren 0.3%, gjin 0.7% (telling
2007).



https://fy.wikipedia.org/wiki/Deensk

It Deensk (dansk) is in Noardgermaanske taal mei likernôch 5.5 miljoen
sprekkers. It is de taal fan hast alle Denen en de ienige offisjele taal fan
Denemark. Yn de Deenske gebieten Faeroer en Grienlân is it de taal fan in lytse
groep, dy’t dêr lykwols al de offisjele status hat.

Yn Denemark binne der goed 5 miljoen minsken dy't it Deensk as memmetaal hawwe.
Net formeel fêstlein is it Deensk de facto de amtstaal fan Denemark. It is de
twadde amtstaal fan Grienlân (neist it Grienlânsk) en ek de twadde amtstaal op
de Faeröer (neist it Faeröersk). Op Yslân is it Deensk in ferplicht fak yn it
ûnderwiis, hoewol't it Ingelsk dêr sûnt 1990 de earste frjemde taal op skoalle
is. Yn Deenske minderheid yn Sleeswyk-Holstein beslacht sa'n 50.000 minsken. Dy
groep is erkend as nasjonale minderheid en as taalminderheid. It Deensk is ien
fan de wurktalen fan de Europeeske Uny en de Noardske Ried.

It Deensk wurdt skreaun mei it Latynske alfabet. Der binne trije tekens nei de z
tafoege: : Æ/æ, Ø/ø en Å/å. Dizze tekens wurde sjoen as aparte letters. De
letters q, w, x en z wurde hast net brûkt.

De skifting tusken de Noardgermaanske talen, de Westgermaanske talen is bard om
de tiid fan it Grutte Folkeferfarren hinne. Dêr't de Westgermaanske dialekten al
gau útwaaiden yn hieltiten slimmer ûnderling te begripen talen, bleauwen
Noardgermaanske talen lang yn ien taal by elkoar; dy taal wurdt it Aldnoarsk
neamd. Binnen dat Aldnoarsk wie in dúdlike skieding te meitsjen tusken it
Aldwestnoardsk en it Aldeastnoardsk. Ta de westlike groep hearden de foarrinners
fan it Noarsk en Yslânsk; it lettere Deensk en it Sweedsk foarmen de eastlike
groep. Yn de rin fan de iuwen groeiden de dialekten út ta de hjoeddeistige
Skandinavyske skriuwtalen. De talen hawwe wol deselde ûntwikkeling trochmakke.
As der in fernijing trochfierd waard yn it iene lân dan barde dat ek al gau yn
it oare lân. Dêrom binne it Deensk, Noarsk en Sweedsk ûnderling noch goed te
ferstean en is der sprake fan in dialektkontinuum. De skriuwwize fan it Bokmål,
ien fan de beide Noarske skriuwtalen, stiet it tichstby de Deenske skriuwtaal.

It Deensk hat in ridlik grutte dialektyske fariaasje; de dialekten ferdwine
lykwols hieltiten mear ûnder ynfloed fan it Ryksdeensk. Der binne foaral dúdlike
ferskillen tusken it Aldwestnoardske Jutlânsk en it Aldeastnoardske
Eilân-Deensk. De Deenske standerttaal is basearre op it Eilân-Deensk. Foaral it
dialekt fan it eilân Bornholm is oars as it Ryksdeensk. It is tige lieard oan it
Skânsk, dat yn het súd-Sweedske Skâne praat wurdt. It Súd-Jutlânsk is beynfloede
troch it Dútsk en it Noardfrysk.



https://fy.wikipedia.org/wiki/Bloed

Bloed is in floeistof dy't yn it lichem fan in minske of bist sirkulearret en
soarget foar de oanfier fan soerstof en fiedingstoffen en de ôffier fan
oerstallige stoffen fan de stofwikseling.

By hegere dieren, lykas reptilen, fûgels, amfibyën en sûchdieren (ynklusyf
minsk) zorgt het tevens voor het transport van soerstof en de ôffier fan it
ferbaarningsprodukt koalstofdioxide en waarmte. By hegere bisten wurdt it bloed
troch in hert rûnpompe yn in sletten systeem fan slachieren, ieren en
hierfetten.

Ynsekten lykwols hawwe gjin sletten sirkulaasjesysteem, faak ek gjin gjin
soerstofbinende bestândielen yn it bloed en hat it bloed gjin funksje by it de
sykheljen. Yn sa'n gefal hjit de floeistof hemolymfe.

Oare lidpoatigen hawwe soms wol bloed dat soerstof transportearret, mar
meastentiids giet soks net mei hemoglobine, mar mei hemosyanine, in koperhâldend
soerstoftransportaaiwyt dat yn it bloed oplost sit.

Bloed hat in protte functies en is feitlik in floeiber orgaan. Funksjes, in kar:



https://fy.wikipedia.org/wiki/Bei

In bei is yn 'e plantkunde in fleizige frucht dy't fuortkomt út in inkele blom
en dy't ien sied befettet. Beien kin ferskillend fan foarm wêze, fan rûn oant
langwerpich. De fruchtwand (eksokarp) kin tin of tsjûk wêze en de bei sels kin
ienhokkich of mearhokkich wêze. De sieden sitte lykwols altyd ynbêde yn it
fruchtfleis. Foarbylden fan sokke beien yn 'e botanyske betsjutting binne
druven, blebberbeien, blauwe blebberbeien, reade beien, swarte beien en
cranberrys, mar ek tomaten, meloenen en bananen.

In protte beien binne lyts en sappich, en hawwe in felle kleur sadat se skerp
ôfstekke tsjin 'e eftergrûn en goed te sjen binne foar fûgels en oaren bisten
dy't troch de plant ynset wurde om 'e beien op te fretten en dêrmei it sied (dat
der letter mei de kjitte op in oar plak wer útkomt) te fersprieden. Fan guon
planten wol it sied sels inkeld kymje as it troch in dierlik
spiisfertarringsstelsel gien is, sadat de siedhûd ûnder ynfloed fan 'e
spiisfertarringssoppen en mikrobiële wurking trochlittich wurden is foar wetter.

Yn it deistich spraakgebrûk en foar kulinêre doelen wurdt it begryp "bei" yn in
folle rommere betsjutting brûkt, foar alle lytsere fleizige fruchten (wylst
gruttere "echte beien" as tomaten en meloenen dêr nea ûnder de beien beflapt
wurde). Sa wurdt de oantsjutting bei ek wol brûkt foar beskate stienfruchten,
lykas kersen, toarnbeien en framboazen.



https://fy.wikipedia.org/wiki/Bedriuw

In bedriuw is in organisaasje fan arbeid en kapitaal. As it rjochte is op it
meitsjen fan winst, wurdt in bedriuw yn 'e regel in ûndernimming neamd. As in
bedriuw taastbere produkten makket, sprekt men ek wol fan in fabrikant of in
produsint. By de bedriuwsfiering (it runnen fan in bedriuw) binne ferskate
persoanen belutsen. Dêrfan spylje de eigner, de ûndernimmer, de leveransier, de
klanten en de konkurrinten by elts bedriuw in rol. Faak is by lytsere bedriuwen
de eigner en de ûndernimmer deselde persoan. Gruttere bedriuwen hawwe ek
wurknimmers, en op noch gruttere skaal komme dêr faak oandielhâlders by.

Der kin ûnderskie makke wurde tusken kommersjele en net-kommersjele bedriuwen,
dy't ek wol profit-, resp. non-profitorganisaasjes neamd wurde. By kommersjele
bedriuwen is der sprake fan in ûndernimming, wêrby't risiko's nommen wurde by it
stribjen nei in nivo fan winst dat nedich is om it fuortbestean fan it oangeande
bedriuw te garandearjen. Om 'e klanten op in sa effisjint mooglike wize te
berikken en oan te sprekken, wurdt dêrby sekuer tocht om 'e saneamde 'fjouwer
P's': priis, plak, produkt en promoasje. Tsjintwurdich sprekt men trouwens ek
wol fan 'e 'trije P's': people ("minsken"), planet ("de planeet") en profit
("winst"). Dêrby wurdt dan yn it ramt fan duorsum ûndernimmen ek rekken holden
mei de mearwearde en/of kosten fan in produkt foar minske, maatskippij en
miljeu. By net-kommersjele bedriuwen, lykas non-profitorganisaasjes,
non-gûvernemintele organisaasjes en ferienings sûnder winsteachmerk, is it
stribjen nei it meitsjen fan winst net it (earste) doel, mar wurdt ynstee socht
nei in nut of it wolwêzen fan (in diel fan) 'e befolking.

By ûndernimmings en/of bedriuwen kinne ferskillende rjochtsfoarmen ûnderskaat
wurde. Eltse rjochtsfoarm hat oare wetlik fêstleine rjochten en plichten. In
earste skieding dy't dêrby oanbrocht wurde kin, is dy tusken
ûndernimmingsfoarmen en rjochtspersoanen. By persoanlike ûndernimmingsfoarmen
is/binne de eigner(s) persoanlik oanspraaklik foar harren bedriuw, mei't der yn
'e juridyske sin gjin ûnderskie bestiet tusken de persoan of persoanen fan 'e
eigner(s) en it bedriuw. By rjochtspersoanen stiet it bedriuw yn juridyske sin
los fan 'e eigner(s).



https://fy.wikipedia.org/wiki/Aristoteles

Aristoteles (Stagira, yn Halkidiky, Grikelân 384 f.Kr. - Chalicis, Euboea,
Grikelân, 7 maart 322 f.Kr.) wie in Gryksk filosoof dy't yn 't algemien, njonken
Plato, beskôge wurdt as ien fan de wichtichste filosofen yn it ramt fan westlik
tinken. Syn ideeën oer it goede ('de gulden middenwei'), God ('de earste
beweger'), it lichem ('de kerker fan de siel') en de natoer ('alles stribbet nei
perfeksje') wurde noch hieltyd bestudearre. Hy jildt as heit fan de logika, de
politikology, fan de semiotyk (tekenlear), fan de geology en fan it
natuerûndersyk.

Aristoteles syn heit, Nikomachus, wie dokter fan kening Amyntas fan Masedoanje.
Aristoteles folge in tradysje dy't de trije grutste filosofen fan Grikelân
opsmiten hat. De earste fan dy trije wie Sokrates. Ien fan de learlingen fan
Sokrates wie Plato. En Aristoteles libbe fan syn achttsjinde oant syn
sân-en-tritichste yn Atene as wie er in learling fan Plato. It wurk fan har
trijen makket de iere Grykske filosofy ta it de begjin fan de hjoeddeiske
Westlike filosofy.

Op guon punten hie Aristoteles al oare ideeën as syn foargongers. Oars as it
dualisme fan Plato seach Aristoteles de wrâld as ien gehiel: de siel wie ferbûn
oan it lichem, de idee bestie allinnich yn syn manifestaasjes. De atomyske teory
fan Leukippos en Demokritus akseptearre er ek net. Hy folge mear de elemintale
teory fan Empedokles.

Aristoteles joech ûnderrjocht oan Aleksander de Grutte, dy letter it folsleine
Heine Easten bemastere hat.

It grutste part fan Aristoteles syn erfskip wurdt hjoed de dei noch hieltyd
brûkt by petearen en ûnderrjocht. Guon fan syn wichtichste wurken binne: Fysika,
Metafysika, Etyk, Polityk, De Anima (Op 'e Siel) en Poëtika. Neffens guon
boarnen hat Aristoteles likernôch 150 filosofyske boeken skreaun.



https://fy.wikipedia.org/wiki/Amearika_(kontinint)

Amearika is in lânmassa op it westlik healrûn dat eastlik fan de Grutte Oseaan
en westlik fan de Atlantyske Oseaan leit. Amearika wurdt oer it algemien
ferdield yn Noard-Amearika en Súd-Amearika, mar der besteane ek oare yndielings.

De namme Amearika is ôflaat fan de Italjaanske ûntdekkingsreizger Amerigo
Vespucci (1454-1512). In wrâldkaart dy’t yn 1507 troch Martin Waldseemüller
publisearre waard wie de earst bekende publikaasje dêr't de namme yn brûkt
waard.

Yn de measte talen wurde mei de termen Amearika en Amerikanen faak allinnich de
Feriene Steaten fan Amearika en harren ynwenners bedoeld. Noard- en Súd-Amearika
hawwe tegearre likernôch 1.091.000.000 ynwenners.

De klassifikaasje fan Amearika as ien inkel wrâlddiel yn stee fan meardere
kontininten wurdt net algemien akseptearre. Tradysjoneel wurde yn de
Ingelsktalige lannen, as ek yn Nederlân, Noard- en Súd-Amearika beskôge as twa
kontininten dy’t skieden wurde troch it Panamakanaal. Yn in soad oare lannen
wurdt Amearika al as ien kontinint sjoen. Fan de fiif ringen fan de Olympyske
flagge dy’t de fiif parten fan de wrâld fertsjintwurdigje, wurdt Amearika troch
in inkele ring symbolisearre.

Yn Jeropa wurdt Amearika ek wol oantsjutten mei de Nije Wrâld. Under Yndiaanske
aktivisten is sûnt in pear jier de term Abya Yala yn it gebrûk as oare namme
foar it Amearikaanske kontinint. It westlik healrûn wurdt ek wol as synonym
brûkt foar it Amearikaanske wrâlddiel, alhoewol’t lytse parten fan Afrika en
Jeropa ek op it westlik healrûn lizze.

Der binne 35 soevereine steaten yn de Amearika's, 23 yn Noard-Amearika and 12 in
Súd-Amearika:



https://fy.wikipedia.org/wiki/Alaska

Alaska is ien fan de Feriene Steaten fan Amearika. Mei in oerflakte fan
1.481.347 km² is it fierwei de grutste steat fan it lân. De grutste stêd fan de
steat is Anchorage, mar de haadstêd is Juneau.

It gebiet dat tsjintwurdich as Alaska bekend stiet waard om-ende-by 12.000 jier
ferlyn foar it earst befolke troch Eskimofolken as de Yupik en Inuit en troch
guon yndianestammen. Hja berikten Alaska fia de Beringlânbrêge, de doetiids
drûchfallen of ticht ferzen Beringstrjitte. De earste stammen dy't oer stieken,
loeken fierder Noard- en Súd-Amearika yn.

De earste Jeropeanen dy't yn it gebiet arrivearren kamen út Ruslân wei. Op 20
augustus 1741 berikte de Deensk-Russyske ûntdekkingsreizger Vitus Bering by ien
fan syn ekspedysjes de Golf fan Alaska en seach Mount Elias. Hy lanne op
Kayakeilân, in lyts eilantsje foar de kust, en foer lâns it Kenaiskiereilân en
Kodiakeilân. Foar in part de Aleoeten folgjend, foer it skip werom nei
Kamtsjatka, yn Ruslân, en lanne lang om let op Beringeilân. De Russen ferneamden
de see tusken Ruslân en it krekt ûntdekte Alaska nei de ûntdekker, de
Beringstrjitte.

Op 9 april 1867 kochten de Feriene Steaten Alaska fan Ruslân. De priis dy't sy
der foar betelje moasten wie $ 7.200.072. It nije gebiet wie earst net tige
populêr by de Amerikanen en waard wol Seward's Folly neamd, nei de Minister fan
Bûtenlânske Saken op waans inisjatyf Alaska kocht waard. Oant 1884 hiet de
takomstige steat Department of Alaska en dêrnei, oant 1912 District of Alaska.
Yn 1912 waard it formeel in territorium fan de Feriene Steaten en 47 jier
letter, op 3 jannewaris 1959, woe it de 49e steat wurde fan de de Uny.

Stadichoan die bliken dat Alaska tige ryk is oan natuerlike helpboarnen. It
beskikt oer Goud, stienkoal, oalje en oare natuerlike helpboarnen dy't fan
Alaska in wolfarrende steat makke ha. Boppedat leit it hiel strategysk.

De steat Alaska is de grutste fan alle fyftich Amerikaanske steaten. It leit
foar it grutste part yn de Alaska-tiidsône wylst in part fan de Aleoeten yn de
Aleoeten-Hawaï tiidsône lizze. It noarden fan Alaska rikt oant boppe de
poalsirkel.

Alaska grinzet allinne (yn it easten) oan Kanada en net oan oare Amerikaanske
steaten. It suden fan de steat leit oan de Stille Oseaan, it westen oan de
Beringsee en it noarden oan de Noardlike Iissee. Alaska beskikt ek oer in soad
eilannen, krektas de Aleoeten, Kodiak eilân, Saint Lawrence eilân en de eilannen
fan de Aleksanderarsjipel. De súdlikste smelle lânstreek dy't him nei it suden
útstrekt wurdt de Alaska Panhandle ('pannestâle fan Alaska') neamd.

In grutste part fan de steat bestiet út berchtme. Mount McKinley is mei 6194 m
de heechste berch yn Noard-Amearika. De wichtichste rivier is de Yukon, dy't
troch it Kanadeeske territorium mei deselde namme yn de Beringsee útmûnet.



https://fy.wikipedia.org/wiki/Yndustry

De yndustry (fan it Latynske industria, "bedriuwichheid"), mei in âld wurd ek
wol niverheid neamd, is dat diel fan 'e ekonomy dat karakterisearre wurdt troch
de produksje en ferwurking fan materieel guod yn fabriken en oare ûndernimmings.
In skaaimerk fan 'e yndustry is ornaris in hege gradaasje fan meganisearring en
automatisearring (yn tsjinstelling ta ambachtlike foarmen fan produksje). It
proses wêrby't troch meganisearring en de byhearrende feroarings yn 'e
produksje-organisaasje oerstapt wurdt fan ambachtlike foarmen fan produksje nei
yndustry wurdt yndustrialisaasje neamd.

De yndustry ûntjoech him yn 'e achttjinde en njoggentjinde iuw ûnder de
Yndustriële Revolúsje yn Jeropa en Noard-Amearika ta de wichtichste sektor fan
'e ekonomy. Dêrby ûntwikkelen eardere feodale en hannelsekonomyen har ta
yndustrialisearre maatskippijen. Oan 'e grûnslach fan 'e Yndustriële Revolúsje
leine ferskate fluch opinoar folgjende technologyske feroarings, lykas de
yntroduksje fan stienkoal as foarm fan enerzjy en de grutskalige produksje fan
stiel as grûnstof foar oare produkten.

De yndustrialisaasje stelde ferskate Jeropeeske lannen (fral Grut-Brittanje en
Frankryk, mar yn minder mjitte ek Nederlân, Belgje, Dútslân en Itaalje) by steat
om grutte koloniale riken op te setten, wêrby't yn 'e koloanjes goedkeap
grûnstoffen wûn wurde koene, wat de yndustrialisaasje yn it memmelân noch wer in
nije ympuls joech. In protte ûntwikkelingslannen (faak de eardere koloanjes)
makken pas yn 'e twadde helte fan 'e tweintichste iuw (of sels oan it begjin fan
'e ienentweintichste iuw) in eigen yndustriële revolúsje troch. Wylst yn
Westerske lannen de yndustrysektor no yn 'e regel krompen is ta in lytser part
fan 'e ekonomy yn it foardiel fan 'e tsjinstesektor, makket yn lannen as Sina en
Yndia de yndustry noch in tige grut part fan 'e ekonomy út.

De yndustry wurdt yn 'e regel yndield yn 'e swiere yndustry en de lichte
yndustry. De swiere yndustry omfiemet de materialeprodusearjende sektor, mei as
wichtichste komponinten de metaalyndustry (heechovens) en de petrogemyske
yndustry (raffinaderijen). Dit is ek mei-iens de meast fersmoargjende foarm fan
yndustry. De lichte yndustry omfettet de sektor wêryn't de eigentlike
einprodukten fabrisearre wurde.

Der binne ek sektors fan 'e ekonomy dy't net foldogge oan 'e definysje fan it
begryp 'yndustry', mar wol sa neamd wurde; bygelyks de muzykyndustry, de
entertainmentyndustry of de pornoyndustry. Yn sokke gefallen wurdt it wurd
'yndustry' yn oerdrachtlike sin brûkt, synonym mei 'brâns', 'sektor' of
'bedriuwstûke'. Dizze foarm fan gebrûk fan it wurd 'yndustry' is oernommen út it
Ingelsk.



https://fy.wikipedia.org/wiki/Ts%C3%BBnamy

In tsûnamy (fan it Japanske 津波, tsunami, útspr.: ['ʦunɑmi], letterlik:
"havenweach") is de namme foar in rige weagen yn in iepen wetter (ornaris in
oseaan, see of grutte mar), dy't feroarsake wurde troch de hommelse ferpleatsing
fan in grutte hoemannichte wetter. Ierdbevings (of seebevings),
fulkaanútbarstings en oare ûntploffings ûnderwetter (lykas de eksploazje fan
nukleêre wapens), ierdferskowings, it ôfkealjen fan gletsjers, de ynslach fan
ien of mear meteoriten en in ferskaat oan oare fersteurings sawol boppe as ûnder
wetter kinne pontinsjeel ynienen safolle wetter fan 't plak triuwe dat der in
tsûnamy ûntstiet.

Tsûnamys lykje net op gewoane weagen dy't troch de wyn of troch it tij
feroarsake wurde, mei't harren weachlingte folle langer is, oant ferskate
hûnderten kilometers. Wat djipper it wetter wat minder oft der yn 'e regel oan
it oerflak te merken is fan sa'n floedweach; foar in skip op see is it allinich
in soartemint fan bulte yn it wetter, dêr't de see net mear as in meter heger
is.

Pas as in tsûnamy de kust benei komt, wurdt er merkber. De weachlingte wurdt dan
koarter en de weachtoppen heger. As er it lân berikt, binne de weagen faak
tsientallen meters heech en kinne se in hommelse en ferneatigjende oerstreaming
feroarsaakje. De krêft fan it wetter is grut genôch om dêrby fêste objekten,
lykas gebouwen, tetriuwe te kinnen, en losse objekten, lykas skippen, kilometers
it efterlân yn te spielen. Hoewol't de ynfloed fan tsûnamys beheind is ta
kustgebieten, kin de skea dy't se oanrjochtsje ûnbidige grut wêze. Boppedat
hawwe hiele oseaankriten soms fan ien en deselde tsûnamy te lijen.

Tsûnamys binne al tûzenen jierren bekend; sa wijde de Grykske skiedkundige
Tusydides der ein fyfde iuw f.Kr. yn syn Skiednis fan de Peloponnezyske Oarloch
in stik oan wêryn't foarsafier bekend foar de earste kear in ferbân lein waard
tusken seebevings en tsûnamys. It wittenskiplik begryp fan dit ferskynsel bleau
lykwols oant yn 'e tweintichste iuw tige beheind.

It is in misfetting dat tsûnamys inkeld foarkomme yn Stille en de Yndyske
Oseaan. Sa hat bgl. ek it Middellânske-Seegebiet der yn it ferline slim fan te
lijen hân, lykas by de ierdbeving en tsûnamy fan Lissabon, yn 1755; by de
Kalabryske ierdbevings fan 1783, dy't tsûnamys feroarsaken wêrby't yn 'e "tean"
fan 'e Lears fan Itaalje ferskate tsientûzenen minsken it libben lieten; en by
de ierbeving en tsûnamy fan Messina (op Sisylje), wêrby't yn 1908 mear as
123.000 minsken de dea fûnen.

It wurd "tsûnamy" waard yn 'e measte Westerske talen lykwols pas in gongbere
oantsjutting foar sa'n floedweach nei de Aziatyske ierdbeving en tsûnamy, fan
Twadde Krystdei 2004, dy't feroarsake waard troch in seebeving yn 'e Andamaanske
See, benoarden Sumatra. By dat barren foelen yn 14 ûnderskate lannen, mar
benammen yn Yndoneezje, Tailân, Sry Lanka en Yndia yn totaal mear as 230.000
deaden.



https://fy.wikipedia.org/wiki/Teology

Teology betsjut letterlik godslear. 'Teos' is Gryksk foar 'God'; 'logos' is
'lear,' 'kennis' of 'ferhanneling'. It wurd teology komt út de kristlike
tradysje en wurdt foaral brûkt foar de (stúdzje fan) de ynhâld fan it kristlike
leauwen. It waard hieltyd mear neamd yn de 12e iuw om it ferskil oan te jaan mei
de filosofy. De teology sprekt út it hert, de filosofy fanút de rede.

De teology bestudearret de boarnen fan it leauwen (bibelske teology, histoaryske
teology), de systematyske analyze fan it leauwen (systematyske teology) en hâldt
har dwaande mei it leauwen sels (praktyske teology). Ta de teology hearre dêrom
ek de bredere stúdzje fan alle godstsjinstige of religjeuze ûnderwerpen. Meastal
wurdt teology apart beskôge fan de godstsjinstwittenskip.

Jacobus Arminius - Hendrikus Berkhof - Gerrit Cornelis Berkouwer - Daniel
Chantepie de la Saussaye - Franciscus Gomarus - Cornelis Graafland - Cornelius
Jansenius - Jaap Kamphuis - Harry Kuitert - Abraham Kuyper – Gerardus van der
Leeuw - Kornelis Heiko Miskotte - Oepke Noordmans - Herman Ridderbos - Jan
Ridderbos - Arnold Albert Van Ruler - Klaas Runia - Klaas Schilder - Gisbertus
Voetius

Tomas fan Akwino - Hans Urs von Balthasar - Karl Barth - Theodorus Beza -
Dietrich Bonhoeffer - Johannes Calvijn - Anselmus fan Canterbury - Bernard van
Clairvaux - Basilius de Grutte – Augustinus fan Hippo - Hans Küng - Petrus
Lombardus - Henri de Lubac - Maarten Luther - Alister McGrath - Jürgen Moltmann
- Gregorius fan Nazianze - Gregorius fan Nyssa – Friedrich Schleiermacher -
Albert Schweitzer - Dorothee Sölle Gerhard Casimir Ubaghs - Edward Schillebeeckx
- Michael Baius - Albert Descamps - Maurits Sabbe -



https://fy.wikipedia.org/wiki/Teksas

Teksas is in steat yn de Feriene Steaten fan Amearika en de op ien nij grutste
yn oerflakte. De haadstêd is Austin. Oare wichtige stêden binne Houston, Dallas
en San Antonio. De steat beskikt oer in protte oaljeboarnen.

Eartiids waard it gebiet befolke troch yndianestammen. Noch hieltyd wenne yn
Teksas Apache, Atakapa, Bidai, Caddo, Comanche, Karankawa, Kiowa, Tonkawa, en
Wichita.

Op 6 novimber 1528 sette de Spaanske konkwistadore Álvar Núñez Cabeza de Vaca,
dy't skipbrek liede hie, as earste Jeropeaan foet op Teksaanske boaiem. Al mei
al hawwe fjouwer naasjes oer Teksas regeard, te witten: Frankryk, Spanje,
Meksiko en de Feriene Staten. Teksas is ek in skoft ûnofhinklik west: de
Teksaanske Republyk.

Nei it tiidrek fan de Yndianen waard Teksas oermastere troch de Spanjerts en
makke ynearsten diel út fan de Spaanske koloanje Nij-Spanje. Nei de Meksikaanske
ûnôfhinklikheidstriid yn 1821 waard Teksas ûnderdiel fan Meksiko.

Yn de jierren dêrnei soe de befolking fan Teksas stadichoan troch emigraasje fan
Anglo-Amerikanen hieltyd mear feringelskje oant der in situaasje ûntstie dat sy
de mearderheid fan de befolking útmeitsje soenen. De Anglo-Teksanen waarden
Teksians neamd, de Spaansk/Meksikaanse Teksanen Tejano's. Yn 1835 kamen de
Teksians tsjin de Meksikaanske diktator Antonio López de Santa Anna yn opstân en
rôpen de ûnôfhinklikheid út fan Teksas.

De rebellen waarden ynearsten troch de Meksikanen ferslein, mar yn it foarjier
fan 1836 hellen sy de oerwinning op Santa Anna yn de slach by San Jakinto en
nommen him finzen. Ferfolgens waard de ûnôfhinklikheid fan de Republyk Teksas
erkend. De Teksanen beskôgen de Rio Grande as harren westgrins. Yn 1840 ûntstie
oan de oare side fan de Rio Grande foar in koarte tiid de ûnôfhinklike Republyk
fan de Rio Grande. Doe't dy yn datselde jier op gewelddiedige wize wer by
Meksiko foege waard sochten de Teksanen stipe by de Feriene Steaten.

De steat Teksas is 678.054 km² grut en grinzet yn it noarden oan de steat
Oklahoma; yn it westen oan de steat Nij Meksiko, yn it suden oan it lân Meksiko
en de Golf fan Meksiko; yn it easten oan de steat Louisiana; en yn it
noardeasten oan de steat Arkansas. It meastepart fan Teksas leit yn de
Sintrale-tiidsône; it uterste westen, wêrûnder El Paso, is ûnderdiel fan de
Mountain-tiidsône.

Teksas hat in grutte Spaansktalige befolking, de saneamde (Hispanics). In grut
part hjirfan is fan resinte komôf út Meksiko, Sintraal-Amearika en Súd-Amearika.
It oare part, bekend as Tejanos, stamje ôf fan de minsken dy't al yn Teksas
wennen foardat de steat ûnôfhinklik fan Meksiko waard. Oars as by de oare
steaten yn de Feriene Steaten dy't oan Meksiko grinzje giet de Teksaanske
kultuer ticht by de grins hiel stadich oer yn de Meksikaanske.



https://fy.wikipedia.org/wiki/Spul

In Spul is in aktiviteit dêr't ien of mear minsken oan meidogge en wêryn besocht
wurdt om mei feardichheden of talinten hielendal te benutten of te fergrutsjen.
In Spul wurdt ornaris foar de ferdivedaasje fan de dielnimmers spile.

Guon spultsjes kinne troch ien persoan spile wurde, mar oer it generaal geane
twa of mear dielnimmers de kompetysje oan. Der besteane ek spultsjes wêrby't de
dielnimmers net tsjin elkoar stride, mar gearwurkje moatte om it spul ta in goed
ein te bringen. Filosoof David Kelly omskreau in spul as "in foarm fan
rekreaasje dy't bestiet út in samling regels dy't in doel oanjouwe dat berikt
wurde moat en de tastiene middels om dat te brikken". Dat dit net alle foarmen
fan spul beskreau joech de filosoof Ludwig Wittgenstein al oan as er seit dat it
konsept 'spul' net definiearre wurde kin, en Stephen Linhart seit: "Lju sizze
dat se keze moatte tusken spulje of it echte libben. Ik tink dat de kleem dat
der in skieding is tusken dy beide, tige riskant is."

In soad fakgebieten hâlde har dwaande mei de stúdzje fan spul: ûnder oare
antropology, ekonomy, spulteory, statistyk, ynformatika en keunstmjittige
yntelliginsje.



https://fy.wikipedia.org/wiki/Sinnestelsel

In sinnestelsel is stelsel fan in stjer en in tal fan planeten; yn it bysûnder
fan ús sinne mei de planeten deromhinne. Fierders kinne lytsere himellichems, as
dwerchplaneten, planetoïden, moannen en kometen, noch in part fan in
sinnestelsel wêze.

It sinnestelsel hat 8 planeten: Merkurius, Fenus, de Ierde, Mars, Jupiter,
Saturnus, Uranus en Neptunus.

Yn it sinnestelsel binne meardere gurls mei astroïden ensfh. Benammen binne der
de Astroidengurl, de Kuipergurl, en de Oort-wolk, mar der binne mear. Dizze
plakken wurde ek sjoen as oarsprong fan de kometen.

Kometen (ek sturtstjer) hawwe in baan dy tige elliptysk is, en dêr't se op it
fierste punt fier fan de sinne mei binne. In komeet as de komeet fan Halley komt
frij gau wer werom (76 jier), mar der binne ek kometen dy't in baan hawwe fan
tûzen jier of langer.

In astroïde of in komeet dy't troch de dampkring komt hjit in meteoar. Troch de
wriuwing fan de lucht wurdt de meteoar sa hyt dat er begjint de gloedzjen.
Dêrtroch is er fan de ierde ôf te sjen as in ljocht yn 'e loft. Faak baarnt in
meteoar op dy manear hielendal fuort wylst er noch yn de dampkring is. At in
meteoar al op de ierde komt, hjit er in meteoaryt.

Om't der in wisse oarder sit yn it ferstjerren fan soarten op ierde, is der in
teory optocht dy seit dat de Sinne op grutte ôfstân beselskippe wurdt troch in
oare stjerre, Nemesis, dy't as dy twa te ticht byelkoar binne de baan fan
kometen feroaret sadat dy op planeten as de Ierde telâne komme. Oan't no ta is
Nemesis noch net fûn.

It sinnestelsel is in part fan in spiraalfoarmich stjerrestelsel, it Molkenpaad,
dat sa'n 200 miljard stjerren grut is. It grutste part fan dizze stjerren is
part fan in spiraalearm, mar de sinne is dat net. Hie dat al sa west dan wie
troch de strieling fan supernova's op Ierde hast gjin libben mooglik west.



https://fy.wikipedia.org/wiki/Servje

Servje is in lân op de Balkan. De haadstêd is Belgrado. Servje foarme oant 3
juny 2006 mei Montenegro it steatebûn Servje en Montenegro. Doe't Montenegro him
dy dei ûnôfhinklik ferklearre wie Servje formeel it ienichste lid fan de
steatebûn. Op 5 juny ferklearre ek Servje him ûnôfhinklik.

Yn Jeropa leit Servje op it Balkan en op de Pannonyske flakte. It lân leit op in
krúspunt tusken Sintraal-Jeropa, Súd-Jeropa en East-Jeropa.

De Donau (2850 km) streamt troch it noardlike diel fan it lân en is yn dit part
fan Jeropa 588 km lang. De rivier Sava, dy't ûntspringt yn Sloveenje, mûnet út
yn de Donau yn Belgrado. Sechtich kilometer benoarden Belgrado streamt de Tisa
rivier yn de Donau en beëiniget har 1350 km lange wei fanút de Oekraïne. De foar
in part te befarren rivier Timiş, streamt tagelyk yn de Donau tichtby de
Servyske stêd Pančevo. De rivier de Begej (254 km) fermingt him mei de Tisa
tichtby it stedsje Titel. Alle fiif rivieren binne te befarren; hja ferbine it
lân mei it 'noarden, westen' fan Jeropa (troch middel fan it Ryn-Main-Donau
Kanaal mei East-Jeropa (fia de Tisa, Tamis, Begej en Donau - Swarte See rûtes)
nei Súd-Jeropa (fia de Sava rivier).

Yn de 12e iuw ûntstie it earste Servyske ryk, dat inkele iuwen letter ûnder it
Ottomaanske kwint reitsje soe. Pas yn de 19e iuw kaam der in ûnôfhinklik
keninkryk Servje dat har nei de Earste Wrâldkriich yn 1918 feriene mei Kroaasje
en Sloveenje ta it Keninkryk Jûgoslaavje.

Under lieding fan de kommunistyske parizanelieder Tito ûntstie nei de Twadde
Wrâldkriich de Sosjalistyske Bûnsrepublyk Jûgoslaavje. Amper tsien jier nei de
dea fan Tito bruts nei de ûnôfhinklikensferklearrings yn 1991 fan Kroaasje en
Sloveenje in bloedige boargerkriich út. Letter waarden ek Bosnje, Montenegro en
Masedoanje selsstannige steaten. De yn 1999 trochfierde ferdriuwing fan de
Albanezen yn Kosovo late ta de Kosovo-oarloch, dêr't Servje it ôflizze moast
tsjin de NAVO. Sûnt de grûnwet fan 2003 foarmen Servje en Montenegro tegearre in
uny mei in parlemint. Op 3 juny 2006 ferklearre ek Montenegro har ûnôfhinklik
sadat Servje as lêst oerbliuwende steat fan de republyk Jûgoslaavje likegoed in
ûnôfhinklike steat wurden wie. De offisjele ûnôfhinklikensferklearring fan
Servje kaam op 5 juny 2006.

Na de ôfskeiding troch Montenegro, mei 678.177 (2008) ynwenners, hat Servje in
befolking fan 10.159.046 (2008).

Yn Servje wurde ferskate talen sprutsen, wêrûnder Servysk, Albaneesk, Hongaarsk,
Roemeensk, Kroatysk, Slowaaksk, Bulgaarsk en Roeteensk. It Servysk is de
offisjële taal fan it land; yn Kosovo tegearre mei it Albaneesk en yn Vojvodina
mei it Hongaarsk, Roemeensk, Kroatysk, Slowaaksk en Roeteensk.

Servysk is ien fan de standertfarianten fan it Servokroatysk en heart ta de
súdlike groep fan de Slavyske talen. It is de offisjële taal fan Servje en
Montenegro. De Servyske standerttaal is basearre op it Neoštokavysk dialekt. Yn
itt súdeasten fan Servje wirdt ek Torlakysk sprutsen, dat as in
Servysk-Bulgaarsk grinsdialekt beskôge wurde kin.

BYP per persoan is $10.400 (2007). Gearstalling fan BYP per sektor is 12,3%
lânbou, 24,2% yndustry en 63,5% tsjinsten.



https://fy.wikipedia.org/wiki/Sahel

De Sahel is in lânsdouwe yn Afrika. It gebiet leit tusken de subtropen yn it
suden (10 graden noarderbreedte) en de Sahara yn it noarden (likernôch 23,5
graden noarderbreedte). Oan de westkant wurdt it gebiet beheine troch de
Atlantyske Oseaan en oan de eastkante troch de Reade See. Likernôch itselde
gebiet hat earder de namme Soudan hân, dat net trochinoar helle wurde moat mei
it hjoeddeistige lân Sûdan.

De namme Sahel komt fan it Arabyske ساحل, sahil, dat 'kust' of grins betsjut,
dêr't de kust fan de woastine mei bedoeld wurdt. Dêrom wurdt bygelyks de relatyf
lytse kuststripe by Sousse yn Tuneezje Sahel neamd.

De Sahel is in oergongsgebiet tusken woastyn en savanne dêr't it tige skrok is
en dêr't sprake is fan ferwoastining fan it oarspronklik savannelânskip. De
ferwoastining is tagelyk it wichtichste miljeuprobleem. Trochstrings bedraacht
de delslach sa'n 150 oant 500 mm yn it jier. It meastepart fan de rein falt yn
it reinseizoen. Trochdat de waaksende befolking in protte (brân)hout brûkt en
keppels fee de jonge leaten fan de fegetaasje opfrette, ferdwynt de fegetaasje
en kin de woastyn oprukke. Foar in protte minsken is it finen fan geskikt
drinkwetter in grut probleem.

It giet om in relatyf flak gebiet op in hichte, yn de measte parten, tusken de
200 en 400 meter. Ferskate plato’s en berchrêgen lizze yn it gebiet, mar se
wurde net ta it ekologyske gebiet fan de Sahel rekkene omdat dêr oar libben is.

Nei alle gedachten hat de Sahel te krijen mei globale sinsfertsjustering, dat it
gefolch is fan fersmoarging fan de atmosfear troch de útsjit fan ôffalstoffen.
Reindrippen foarmje har yn de atmosfear troch harren fêst te setten oan swevende
dieltsjes, oant se sa swier wurden binne dat se delkomme as rein. Troch de
fersmoarging binne der mear dieltsjes yn de atmosfear, wêrtroch der mear drippen
foarme wurde. Mear swevende drippen betsjut dat der mear ljocht fan de sinne
tsjin hâlden wurdt en werom de romte yn reflektearre wurdt. Der binne ek minsken
dy’t sizze dat dit alles in natuerlik barren is, en it yn it ferline op oare
plakken op ierde ek bard hat. Omdat de Sahel ticht by de evener leit, kinne der
sokke ekstreme temperatueren ûntstean. De wittenskiplike saakkundigens wat
klimaat oanbelanget is op it stuit net folslein om in goeie konklúzje lûke te
kinnen.

Ek de noardlike parten fan Ivoarkust, Gana, Togo en Benyn kinne der ta rekkene
wurde. In protte Sahellannen hearre ta de earmste fan de wrâld.

De Sahel is foar it meastepart bedekt mei gerslân en savanne, mei gebieten fan
bosk en beamkeguod. Gers komt hast oeral yn it gebiet foar, gerssoarten as
Cenchrus biflorus, Schoenefeldia gracilis en Aristida stipoides groeie der.
Akasia beammen komme in protte foar, mei de Acacia tortilis as measte, tegearre
mei Acacia senegal en Acacia laeta. Oare beamsoarten binne Commiphora africana,
Balanites aegyptiaca, Faidherbia albida en Boscia senegalensis. Yn de noardlike
kriten komme it woastine beamkeguod foar, mei stikken gerslân en savanne. Yn it
drûge seizoen falle by in soad beammen it blêd ôf en giet it gers dea.

De Sahel is it thús fan grutte populaasjes fan grutte gersiters, wêrûnder de
hoarn-antilope, guon soarten gazellen, tegearre mei inkelde Afrikaanske
rôfbisten, lykas de Afrikaanske wylde hûn, it jachtluipaard en de liuw. De
populaasjes fan de grutte bistesoarten binne yn de rin fan de tiid bot ôfnaam
troch de jacht en kompetysje mei it fee fan de boeren. Guon soarten wurde
bedriigd of bin al útstoarn.

Wietlannen komme ek yn de Sahel foar. Se binne wichtich foar de migraasjefûgels
dy’t binnen Afrika lûke of tusken Jeropa en Afrika.

De earsten bewizen fan planten dy’t foar it buorkjen plante waarden yn de Sahel
komme fan om 5000 foar Kristus, doe waarden kafferkoaren en rys plante. Om de
selde dy’t, en yn deselde regio, waard it pearelhúnder tam makke.

Om 4000 foar Kristus waard it klimaat yn de Sahel en de Sahara yn rap tempo
drûger. Dizze klimaat feroaring soarge derfoar dat marren en rivieren lytser en
smeller waarden, wêrtroch it ferwoastinings proses op gong kaam. Hjirtroch waard
it lân dêr’t op buorke wurde koe hieltyd lytser, dat der kaam in migraasje op
gong fan boeremienskippen dy’t ferfarden nei West Afrika.

Fan âlds út hat de Sahel it gebiet west dêr’t nomaden yn libben. Se buorken en
hienen fee en ferhúzen yn it reinseizoen nei it noarden en yn it drûgere seizoen
nei it suden. Nei alle gedachten is it de bêste manear fan libben yn de Sahel,
ek foar it behâld fan de natuer. It ferskil tusken it noarden en it suden yn
fegetaasje is dat it drûge noarden in mear foedsumere boaiem hat, wylst it suden
wieter is. Sa yn it drûge seizoen waard der ferhuze nei plakken wêr’t in soad te
iten wie, mar dat net tige foedsum wie. Yn it wiete seizoen gie it folk nei it
noarden, wêr’t mear foedsumer iten wie.

De Sahelske keninkriken binne in ferskaat oan keninkriken west dy’t harren yn de
Sahel setten hienen. De keninkriken krigen harren rykdom troch de hannelsrûtes
troch de Sahel te kontrolearje. De macht kaam fan in grut pak oan bisten as
kamelen en hynders dy’t hurd genôch koenen om in grut keninkryk ûnder kontrôle
te hâlde, ek waarden se ynset foar fjildslaggen. Al dizze keninkriken wienen
desintralisearre, ferskate steden hienen sels in protte te sizzen, yn de foarm
fan selsbestjoer. De earste grutte keninkriken fan de Sahel ûntstienen nei 750,
mei ferskate grutte stêden by de rivier de Niger, wêrûnder Timbûktû, Gao en
Djenné.

Yn 1914 hat der in grutte drûchte west yn de Sahel, de jierlikse reinen wienen
net bot genôch, dat der ûntstie in krapte oan wetter. Yn de sechtiger jierren
fan de 20e iuw foel der in soad wetter, wêrtroch de noardlike parten fan de
Sahel tagonkliker waarden. Minsken ferhuzen nei it noarden, ek ûndersteund troch
de regearingen fan de lannen. Mar mei it útbrekken fan in lange drûge perioade,
tusken 1968 en 1974, wie it net mear mooglik om dêr te wenjen. Grutte stikken
fan it lân rekken ferlitten. Lykas yn 1914 ûntstie der in krapte oan wetter, mar
dat waard no, foar in doel, opfong troch de ynternasjonale mienskip. Dizze
situaasje let ta de stifting fan de Ynternasjonale Fûns foar
lânbou-ûntwikkeling.



https://fy.wikipedia.org/wiki/Roggen

De roggen (Latynske namme: Batoidea of ek wol Rajomorphii) foarmje in
ûnderdifyzje fan 'e stamme fan 'e rêchstringdieren (Chordata), de ûnderstamme
fan 'e wringedieren (Vertebrata), de tuskenstamme fan 'e kaakdieren
(Gnathostomata), de klasse fan 'e kreakbienfisken (Chondrichthyes), de
ûnderklasse fan 'e haaien en roggen (Elasmobranchii), de tuskenklasse fan 'e
echte haaien en roggen (Euselachii) en de difyzje fan 'e moderne haaien en
roggen (Neoselachii). Dit is in taksonomyske groep fan fisken dy't sa'n 560
ûnderskate soarten omfiemet. De roggen binne nau besibbe oan 'e haaien
(Selachii), en men soe se wol omskriuwe kinne as ôfplatte haaien. De earste
roggen ûntjoegen har út fossile haai-eftigen oan it begjin fan it Trias, sa'n
252 miljoen jier lyn.

Roggen kinne ûnderskaat wurde troch harren ôfplatte liif en har fergrutte
boarstfinnen, dy't by guon soarten rûnich binne en har in bytsje in
platfiskeftich uterlik jouwe, wylst se by oare soarten puntich fansiden útstekke
en op wjukken lykje. Karakteristyk foar roggen is fierders dat de kieuspjalten
en de bek by har oan 'e búkside (oftewol de ûnderkant fan it lichem) sitte. Se
hawwe gjin earsfinnen. Roggen binne nau besibbe oan haaien, en hawwe krekt as
haaien in skelet dat útslutend út kreakbien bestiet.

De measte soarten roggen libje op 'e seeboaiem (dêrfandinne de ôfplatte
lichemsfoarm), mar se komme foar yn in ferskaat oan geografyske regio's, fan
tropyske en subtropyske wetters oant seeën yn gebieten mei in tuskenbeiden of
sels in kâld klimaat. De measte roggen libje deunby de kust, mar guon komme foar
yn djipper wetter oant teminsten 3.000 m djipte. In hantsjefol soarten hat him
oanpast oan 'e iepen see; dat binne ek krekt dy soarten dy't net op 'e seeboaiem
libje. De bekendste dêrfan is de reuzemanta (Manta birostris), dat ek de grutste
roch is, mei in spanwiidte (fan finpunt oant finpunt) fan 9 m en in gewicht fan
1.350 kg. Inkele roggen komme foar yn swiet wetter en guon oaren kinne yn brak
wetter libje, benammen yn riviermûnings.

Roggen beskikke oer sterke, rûne tosken, dy't bedoeld binne om skaaldieren
lytsman mei te meitsjen, lykas moksels, oesters, slakken, krabben en kreeften.
Datoangeande binne se foar minsken folslein ûngefaarlik, mar in protte soarten
hawwe in gemiene stikel oan 'e sturt sitten, en dêr kinne se, as se provosearre
wurde, rare wûnen mei meitsje. Soms falle dêrby deadlike slachtoffers, lykas yn
2006 barde mei de ferneamde Australyske natoerfilmer Steve Irwin, dy't troch in
stikelroch yn it boarst stutsen waard. De grutste soarten, de manta's, hawwe
gjin gebit en binne folslein ûngefaarlike wetterfilterders, dy't libje fan it
plankton dat se út it seewetter seve.



https://fy.wikipedia.org/wiki/Regear

In regear of reagering is in orgaan fan de steatkundige organisaasje, belêste
mei de útfierende macht foar in bepaald grûngebiet. It regear hat it foech om de
wetjouwing ta útfiering te bringen binnen de grinzen fan it grûngebiet dêr't er
it foech oer hat.

Yn Nederlân wurdt it regear ek wolris "kabinet" neamd nei de namme fan de
minister-presidint, omdat in kabinet de groep is fan persoanlike meiwurkers fan
heechpleatste peroanen (bygelyks de kening of de ministers).

Yn hast alle demokratyske lannen wurde ferkiezings hâlden foar de wetjouwende
organen, en foarmet de sterkste politike partij it regear (mearderheidssystemen
lykas Frankryk of Grut-Brittanje) of noadiget de sterkste partij dan guon oare
partijen út foar it foarmjen fan in koalysjeregear (bygelyks Nederlân en
Belgje).

It Nederlânske regear bestiet út de keninginne en de ministers. De ministers
foarmje de ministerried, dy't foarsitten wurdt troch de minister-presidint.
Tegearre mei de ministers foarmje de steatssekretarissen it Nederlânsk kabinet.



https://fy.wikipedia.org/wiki/Provinsje

De provinsje is de twadde laach fan bestjoer, in part fan de steat. In provinsje
wurdt foarme troch meardere gemeenten.

It deistich bestjoer fan de provinsje wurdt dien troch de Kommissaris fan de
Keninginne tegearre mei Deputearre Steaten; de Provinsjale Steaten hawwe it
bestjoer oer langere tiid. As wurkplak hawwe dizze organen it provinsjehûs wat
yn it haadplak fan de provinsje stiet.

Yn Belgje en yn de Nederlânske provinsje Limburch hat men in gûverneur ynstee
fan in Kommissaris fan de Keninginne.

Yn Nederlân en Belgje is de provinsje in bestjoerslaach tusken it lânsregear en
gemeenten. Yn oare lannen is der in lyksoartich systeem, mar dan mei in oare
namme en mear as minder foech. Yn Dútslân hat in dielsteat likernôch itselde
nivo as dat fan in provinsje, lykwols falle der ûnder de Dútske dielsteaten noch
twa bestjoersnivo's. Yn Switserlân hawwe se kantons dy't ek in soad foech hawwe.
Oare hyponimen binne 'departemint' (Frankryk), 'oblast'(Ruslân en oare Slavyske
lannen), 'Woiwodskip' (Poalen) en 'prefektuer' (Japan).



https://fy.wikipedia.org/wiki/Osmaanske_Ryk

It Osmaanske Ryk (ek wol: Ottomaanske Ryk, Turksk: Osmanlı İmparatorluğu) is it
Turkske Ryk dat fan 1299 oant 1922 bestie. Yn 1683 omfieme it Osmaanske Ryk it
Turkije fan no, de lannen om de Swarte See hinne, de Balkan, Noard-Afrika en
parten fan it Midden-Easten. It Ryk is ferneamd nei de stifter fan de dynasty
fan de Osmanen.

Om 1299 hinne ferklearre Osman I. syn Beylik ûnôfhinklik. Osman I. en opfolgers
ferienigen lytse Turkske steaten yn Anatoalje en ferovere in grut part fan de
Balkan (Servje en Bulgarije). Yn 1402 waarden de Osmanen troch Timoer Lenk yn 'e
Slach by Ankara ferslein. Neidat Mehmet I it ryk wer ferienige hie, koe syn
opfolger Mehmet II fierder mei it feroverjen fan it Byzantynske Ryk, dat slagge
yn 1453. De Osmanen feroveren fierders Egypte (1517), Syrje (1516), Palestina
(1516) en west-Araabje (1517).

De grutste kavalery oanfal yn 'e skiednis fan de minske wie dy mei de Slach om
Wenen op 12 septimber 1683.

Yn 'e 18e iuw waard it Osmaanske Ryk aloan minder sterk. Oare Jeropeeske machten
lykas Grut-Brittanje en Frankryk krigen hieltyd mear macht yn de regio, bygelyks
Napoleon yn 1798 doe't er Egypte besocht te feroverjen. De Russen besochten mei
Peter de Grutte út it noarden wei har ryk út te wreidzjen nei de Middellânske
See. De Osmanen kamen wilens de 19e iuw hieltyd mear yn 'e lytse loege, op 20
wynmoanne 1827 fochten Frânske, Britske en Russyske skippen tsjin de Osmaanske
float yn 'e Slach fan Navarino, mei as doel de Griken te stypjen mei har
frijheidsstriid. Yn 1878 krigen de ferovere gebieten Bosnje en Hergegovina,
Roemeenje, Servje, Bulgarije en Syprus har ûnôfhinklikens werom.

It leit yn 'e reden en mei de Earste Wrâldkriich keazen de Osmanen de kant fan
Dútsers. Yn 1922 waard de lêste sultan, Mehmet VI Vahideddin, weireage en de
Republyk Turkije waard stifte fan Mustafa Kemal Atatürk.



https://fy.wikipedia.org/wiki/Noardatlantyske_Ferdrachsorganisaasje

De Noardatlantyske Ferdrachsorganisaasje (NAFO), is in ynternasjonale
organisaasje foar kollektive feiligens, oprjochte yn 1949, troch it
Noardatlantyske Ferdrach tekene yn Washington, Feriene Steaten op 4 april 1949.
It haadkertier is fêstige yn Brussel, Belgje. Ynternasjonaal wurdt faak de
Ingelske ôfkoarting NATO, foar North Atlantic Treaty Organisation brûkt. Yn it
Frânsk is dat OTAN, l'Organisation du Traité de l'Atlantique Nord; it Ingelsk en
it Frânsk binne de twa offisjele talen yn dizze organisaasje.

De siktaris-generaal is de heechste boargerfunksje fan 'e organisaasje. Hy is de
foarsitter fan de Noardatlantyske Rie (NAR), besteande út permaninte
fertsjintwurdigers fan 'e lidsteaten. Dizze NAR hat alle woansdeis in gearkomste
en as de folsleine Ried it meiïnoar iens wurde kin, wurde der politike besluten
naam. De Ried wurdt stipe troch de Militêre Kommisje, dy't foarme wurdt troch de
ferstjintwurdigers fan alle meidoggersteaten mei in armee. De heechste
kommandant fan 'e NAFO is de Supreme Allied Commander Europe (SACEUR). Troch
histoaryske ûntjouwings hat er dizze titel krigen, mar hy is kommandant fan 'e
NAFO-legers bûten Europa.

It haadkertier fan 'e NAFO is fêstige yn Brussel. Yn it ferline wie Londen de
lokaasje fan it NAFO haadkertier, yn 1952 is dat Parys wurden en dêrnei yn 1960
in oare lokaasje yn Parys. Yn 1966 ferhuze it haadkertier nei Brussel.

Yn 1986 waard it autonoom oerlisorgaan Eurogroup oprjochte. Dêr komme alle
Jeropeeske meidoggerlannen gear en besykje ta in mienskiplik stânpunt te kommen.

Lykas eltse alliânsje, wurdt NATO úteinliks regeard troch har 28 lidsteaten.
Hawar, it Noardatlantysk Ferdrach, en oare oerienkomsten, binne de bases foar
besluten yn NATO. Elts fan de 28 lidsteaten stjoere in delegaasje nei it NATO
haadkertier yn Brussel, Belgje. It âldste permanint lid fan eltse delegaasje is
ferneamd as de Permanint Fertsjintwurdiger en is yn it algemien in ambassadeur
mei erfaring (en hat ek in diplomatyske graad).

Tegearre foarmje de Permaninte Leden de Noardatlantyske Ried, in orgaan dat
eltse wike in gearkomste hat en hat politike autoriteit en makket besluten
binnen NATO. Sa út en troch hat de Ried ek in gearkomste mei beskate ministers
(Bútenlânske saken, Definsje) en steatsmannen, en it binne dizze gearkomste
dêr't it grutste part fan de wichtige besluten wurdt naam. Hawar, de Ried hat
deselde autoriteit en macht fan belied-meitsje, en syn besluten ha ek deselde
status.

De Gearkomsten fan de Noardatlantyske Ried fine plak by de Siktaris-Generaal fan
NATO en, wannear it ta besluten meitsje komt, wurdt in aksje oerienkaaam op
bases fan unanimiteit en algemien akkoard. Der wurdt net keazen op bases fan
grutste groep. Eltse steat fertsjinwurdiget oan de Ried tafel of oare kommisjes
bliuwe folslein soeverein en ferantwurdlik foar harren eigen besluten.

NATO's militêre operaasjes gean oer twa strategyske kommandanten, beide binne it
Amerikaanske offisieren mei assistinsje fan in staf ferspriede oer hiel de NATO.
De strategyske kommandanten binne ferantwurdlik foar de Militêre Kommisje foar
it algemien oanstjoeren fan algemiene saken en militêre saken binnen harren
wurkgebiet.

Foar 2003 wienen de strategyske kommandanten de Supreme Allied Commander Europe
en de Supreme Allied Commander Atlantic (SACLANT) mar de hjoeddeistige
oerienkomst is de skieding fan ferantwurdlikens fan kommando tusken de Allied
Command Transformation (ACT), dy't ferantwurding hat foar transformaasje en
ûnderrjocht/oplieding fan NATO-legers, en Allied Command Operations, mei
ferantwurdlikens foar NATO operaasjes oer de gânse wrâld

De kommandant fan Allied Command Operations hat de namme "Supreme Allied
Commander Europe (SACEUR)", en is stasjonearre yn it Supreme Headquarters Allied
Powers Europe (NATO's haadkertier mei de ôfkoarting SHAPE), yn it Belgyske plak
Casteau, dat leit noardlik fan de stêd Mons. It is likernôch 80km súdlik fan
NATO's politike haadkertier yn Brussel. ACT is stasjonearre yn it foarhinne
Allied Command Atlantic haadkertier yn Norfolk, Virginia, F.S..

NATO opereart sels mei in oantal NATO E-3A AWACS radar fleantugen dy't
stasjonearre binne op Fleanbases Geilenkirchen yn Dútslân.

De NAFO en de Jeropeeske Uny hawwe in partnerskip foar behâld en befoarderjen
fan feiligens yn Jeropa en de rest fan de wrâld.

NAFO hat mei in sân lannen súd- en eastlik fan de Middellânske See in
gearwurkingsferbân. Hjir is yn 1994 mei útein set.

NAFO en de Russyske Federaasje ûnderskriuwe in oerienkomst yn 1997 oangeande it
"meiïnoar wurkjen oan in stabile, feilige en net-ferdield kontinint Jeropa
útgeande fan partnerskip en algemien belang"

Yn maaie 2002 wie de oerienkomst fersterke troch it oprjochten fan de
NAFO-Ruslân Ried, hokker ta doel hat it tichter by inoar bringen fan NAFO lannen
en Ruslân. De ried hat ta doel it identifisearjen en finen fan kânsen foar
gearwurking tusken de 27 dielnimmers as gelike partners.



https://fy.wikipedia.org/wiki/Malawy

It lân bestiet foar in grut part út de Nyassamar dat ek wol neamd wurdt Lake
Malawy en somtiden Calendar Lake en is om-ende-by 587 km lang en 84 km breed.
Westlik dêrfan is it lânskip bercheftich mei piken oant 2670 meter hichte
(Nylkaplato). De fegetaasje is savanne en bosk, wylst yn de berchstreken sprake
is fan oanienstrekte wâlden. De rike fauna wurdt beskerme yn nasjonale parken.

Sindelingen út Ingelân festigen harren yn 1875 yn it gebiet om de Nyassamar dat
yn 1891 in Britsk protektoraat waard en yn 1907 by Rodeezje foege as de
federaasje fan Rodeezje en Nyassalân. Yn 1964 krige Malawy selstannigens.

De earste presidint fan Malawy Hastings Kamuzu Banda krige by de grûnwet fan
1966 wiidweidige folmachten dy't op inisjatyf fan it bûtenlân yn 1993 beheind
wurde soene. Yn 1994 wienen foar it earst frije ferkiezings yn it lân holden.

De befolking Malawy fan om-ende-by 13 miljoen minsken bestiet út ferskate
Bantufolken, nammentlik de Chewa, Nyanja, Tumbuka, Yao, Lomwe, Sena, Tonga,
Ngony en Ngonde. Oare folkskloften binne Aziaten en Jeropeanen.

De offisjele talen fan Malawy binne Ingelsk en it Chichewa, dêr't Chichewa fan
troch goed 57% fan de befolking as memmetaal sprutsen wurdt. Oare talen binne it
Chinyanja (12.8%), Chiyao (10.1%) en Chitumbuka (9.5%).

De measte bewenners fan Malawy binne kristlik, sawat 55% is protestant en 20%
wurdt rekkenne ta de Roomsk-Katolike Tsjerke. It oare part fan de befolking is
Moslim 20% en oanhinger fan natoerreligys 5%.



https://fy.wikipedia.org/wiki/Mahatma_Gandhi

Mohandas Karamtsjand Gandhi, byneamd Mahatma dat yn it Sanskryt grutte siel
betsjut, (2 oktober 1869 – New Delhy, 30 jannewaris 1948) wie in Yndiaask
nasjonalistysk lieder. Mahatma Gandhi wie ien fan de grûnlizzers fan de moderne
steat Yndia en foarstanner fan aktive geweldleasheid as middel foar de
revolúsje.

Gandhi waard op 2 oktober 1869 berne yn Porbandar, in doarpke yn de steat
Gujarat, as soan fan de diwan (haaddminister) fan de provinsje Porbandar. Op
jonge leeftyd giet er nei Ingelân ta foar in stúdzje rjochten en yn 1893 ferfard
er nei Súd-Afrika, dêr't hy him festige as abbekaat. Yn Natal set er him yn foar
de Yndiaaske befolkingskloft en as lieder rint er foarop yn de striid tsjin de
efterútsetting troch de blanken.

Yn 1914 giet Gandhi werom nei Yndia en hâld er him ek dêr aktyf dwaande mei de
polityk, ein 1921 waard hy foarsitter fan de Kongrespartij. Hy komt oan it haad
te stean fan in beweging dy't mei in polityk fan geweldleasferset
"non-cooperation" en "civil disobedience" striid foar ûnôfhinklikens. Hy set de
Yndiaaske befolking oan de Britske ekonomy te boykotten troch gjin Britske
goederen mear te keapjen en propagearet it sels spinne fan tekstyl. It sels
spinnen hat ek as doel de boeren in oanfoljend middel fan libbensûnderhâld te
jaan en it fergrutsjen fan de ienigens tusken syn folgelingen dy't sawol út
moslims as hindoes besteane.

Syn duldsume aksjes yn de jierren tweintich en tritich liede in oantal kearen ta
finzenskip. Ek yn de finzenis ferset er him tsjin it Britske bewâld en brûkt it
middel fan hongerstaking om te protestearen en druk út te oefenjen. As de Twadde
Wrâldkriich útbrekt set Gandhi syn easken foar ûnôfhinklikens mear krêft by
troch it útskriuwen fan de "Quit India"-resolúsje dêr't hy de Britske regearing
yn fersiket Yndia te ferlitten. Dit stânpunt wie ek binnen syn eigen
Kongrespartij omstreden. De "Quit India"-kampanje wie de grutste en meast
massale beweging foar ûnôfhinklikens ea. Yn de kampanje fûn massa-arrestaasjes
plak en wied er op grutte skeal geweld.

Yn 1947 kriget Yndia ûnôfhinklikens. Gandhi wegert elts polityk amt, mar bliuwt
him wol ynsetten foar gearwurking tusken de Islamiten en Hindoes. Lykwols leit
er him del by de ferdieling fan Yndia en Pakistan. Troch in ekstremistyske
hindoe wurdt er yn 1948 yn New Delhi fermoarde.

In bekende siswize fan Gandhi is: "De wrâld biedt genôch foar eltsenien ferlet,
mar net foar eltsenien begearigens"



https://fy.wikipedia.org/wiki/Karel_de_Grutte

Karel de Grutte (2 april 742, Herstal ? - 28 jannewaris 814, Aken) wie sûnt 771
oant en mei syn dea kening fan de Franken; boppedat waard er yn 800 ta keizer
fan it Westen kroane. Karel wie de soan fan Pippyn de Koarte en Bertruda mei de
Grutte fuotten.

Pippyn de Koarte, de soan fan Karel Martel, wie de earste kening fan de
Karolingen, de dynasty dy't fan 751 oant 987 in tige wichtige rol spile hat yn
de Jeropeeske skiednis. Nei de dea fan Pippyn yn 768 waard it keninkryk opdield
ûnder dy syn beide soannen: Karel de Grutte en Karloman. Karloman kaam lykwols
al gau te stjerren op 5 desimber 771, wêrnei't Karel de Grutte kening waard fan
gâns it Frankyske ryk.

Yn de yn totaal 46 jierren fan syn hearskippij fierde Karel mear as 50
oarloggen, wat ek foar in midskiuwske monarch mear as trochsnee wie. Syn
wichtichste tsjinstânners wienen de Saksen en Langobarden, mar ek mei de Friezen
hied er te stellen.

Wat as in strafekspedysje tsjin de Saksen begûn, waard al gau in wiidweidige
oermastering en leauwensoarloch dy't 32 jier oanhâlde soe en dy't te boek steld
waard as de Saksenkriich. Yn 772 foel er mei in grut leger de Saksen oan en de
Friezen eastlik fan de Lauwers. Hy fersloech harren yn in tal slaggen en
dêrtroch kamen it lêste ûnôfhinklik-bleaune Fryske gebiet en it lân fan de
Saksen yn Frankyske hannen.

Under oanfiering fan Widukind kaamen de Saksen ferskate kearen yn opstân, dêr't
ek de Friezen yn 782 oan mei dien hawwe. Widukind joech him oer yn 785 en ek de
Fryske opstân waard delslein. De tsjinstân fan de Saksen wie stiifsettich, earst
yn 804 hawwe hja harren lang om let foar altiten deljûn. Under dy oarloch
ûntstie it kweade sizzen fan de "bekearing mei izeren tongen", wêrmei't de
twongen bekearing mei it swurd bedoeld waard. Hjirta furdige Karel in dekreet
út, de Capitulatio de partibus Saxoniae, wêryn foar it earst yn de westerske
skiednis mei geweld in bekearingspolityk bedreaun waard. Yn 797 furdige Karel in
nij dekreet út, ûnder ynfloed fan syn riedjouwer Ealwyn, dat in wat sêftere
bekearingspolityk besjutte. Dat dekreet wie de Capitulare Saxonum. Yn 782 kaam
it ta de romrofte moarderij fan Verden, dêr't neffens de oerlevering 4.500
Saksyske opstannelingen ûnthalze wêze soene.

By de Friezen late dy polityk ta in soad ûnfrede. Yn 793 kamen de gebieten
eastlik fan de Lauwers dêr tsjin yn opstân, ûnder oanfieren fan de hartoggen
Unno en Eilrad. Dy ôpstân late ta in tydlike weromfal nei it heidendom.
Kristlike sindingen as Liudger waarden op 'e flecht jeie. Mar de opstân waard
lykwols fuort troch de Franken delslein en de Friezen kamen op' e nij ûnder de
kwint.

Oan de oarloch tsjin Karel syn oare fijân, de Langobarden, gong in konflikt
tusken de Byzantinen en de Langobarden foarôf. De Langobardyske kening
Desiderius oermastere yn 773 it eksargaat Ravenna dât bestjoerd waard troch it
Byzantynske ryk en dêr't ek de stêd Rome ûnder foel. De paus Adrianus I frege
Karel om help, en dy teach mei in mânsk leger yn 773 nei Itaalje ta. Hy besette
de Langobardyske haadstad Pavia en fersloech de ynfallers. Kening Desiderius
waard troch him ôfsetten en brocht hy it gebiet tusken Rome en Ravenna mei klam
ûnder Frankyske beskerming. Op Peaskedei 774 teach er Rome yn en waard as in
keizer ûnthelle en eare. Mei tastimming fan de paus neamde Karel himsels tenei
kening fan de Franken en fan de Langobarden.

Yn 788 waard mei it hartochdom Beieren it lêste stamhartochdom by it Frankyske
ryk ynlive, yn 795-796 folge de ûnderwerping fan it ryk fan de Avaren oan de
eastgrins yn it tsjintwurdige Hongarije), en yn 811 twong Karel de Denen de
rivier de Eider oan te nimmen as grins en koe sadwaande de ynfallen fan de
Wytsingen tsjinhâlde. En ek al bleau yn 778 syn fjildtocht tsjin de Moaren in
Spanje sûnder grutte gefolgen, hy koe wol it gebiet besuden de Pyreneeën
oermasterje en tafoegje oan it ryk as de Spaanse Mark. Hjir mei waard ek de
opgong fan de Islam ta stean brocht.

Op de ein hie Karel in grut part fan it eartiidske West-Romeinske ryk (en grutte
gebieten der omhinne) ferienige ûnder syn hearskippij. Op it hichtepunt fan syn
macht hearske er oer in gebiet dat rikte fan de Elbe en de Oder oant de
Pyreneeën, en dat sa ûnbidige grut wie dat it in konkurrint waard fan it
Byzantynse ryk en dêrmei de opfolger fan it Romeinske ryk yn it westen.

Op 25 desimber 800 waard Karel de Grutte troch paus Leo III kroane ta keizer fan
it West-Romeinske Ryk, in titel dy't sûnt 476 net mear yn West-Jeropa brûkt west
hie.

Syn polityk hie ek gefolgen bûten syn ryk; sa rekke it pûn bygelyks ek yn
Grut-Brittanje yn gebrûk.

Nei syn ferstjerren yn 814, waard Karel de Grutte begroeven yn syn eigen kapel
yn Aken, dy't no de kearn foarmet fan de hjoeddeiske katedraal. Syn
neikommelingen waarden de Karolingen neamd.

Syn ienige noch libbene soan, Loadewyk de Fromme folge him op; sadwaande bleau
it rekonstruearre West-Romeinske Ryk noch in generaasje by inoar. Nei Loadewyk
de Fromme waard it ryk nei Frankysk rjocht ûnder dy syn trije soannen ferdield.
It westlik en eastlik part dêrfan waarden it begjin fan it lettere Frankryk en
it Dútske Hillige Roomske Ryk.



https://fy.wikipedia.org/wiki/Kairo

Kairo (Arabysk: Al-Qāhira) is de haadstêd fan Egypte. Yn de stêd wenje offisjeel
sa'n 8 miljoen minsken, mar troch it grutte tal yllegale ymmigranten yn de stêd
moat dit oantal noch heger lizze. Mei de stêdekloft om Kairo hinne beskikt leit
it oantal nei skatting op sa'n 16 miljoen ynwenners dêr't Kairo de grutste stêd
fan Afrika mei is en fan it Midden-Easten en ien fan de grutste fan de wrâld. De
stêd is ek ien fan de meast fersmoarge stêden fan de wrâld en it ferkear is ien
grutte gaos.

De stêd leit oan de eastigge fan de Nyl yn it noarden fan Egypte, súdlik fan it
plak dêr't dizze rivier har yn de delta fertakket yn de Rosetta en deDamietta.
Westlik fan Kairo lizze Gizeh en de Piramiden fan Gizeh. Yn it suden is ek de
lokaasje fan de klassike Egyptyske stêd Memfis.

De skiednis fan Kairo giet werom oant de Romeinske tiid, doe't op it plak fan de
tsjintwurdige stêd in fort stie as symboal fan de Romeinske macht. Offisjeel
waard de stêd yn 969 stiften troch de Fatimiden, een Noard-Afrikaanske dynasty.
Sy bouden tichtby de garnizoenstêd Fustat in nije haadstêd en neamden de stêd
Al-Medina Al-Qahirah, de Oerwinnende Stêd.

Nei de ferwoasting fan Bagdad yn 1258 troch de Mongoalen, waard Kairo de
wichtichste kulturele en yntellektuele stêd fan it Midden-Easten.

Mei de komst fan Ismael, pakesizzer fan Mohammed Aly, healwei de 19e iuw soe de
ûntjouwing fan de stêd yn in streamfersnelling telâne komme. Dêr't hjoed-de-dei
it stêdsdiel fan Kairo leit, wie eartiids inkel in sompich gebiet dat alle
jierren troch de Nyl oerstreamd waard. Troch Ismael waard de sompe drûch makke.
Fierders nûge hy út Jeropa boumasters om njonken de âlde Islamityske stêd in
modern Kairo yn nij-Jeropeeske styl te ûntwerpen. Yn dyselde tiid waard ek it
Suezkanaal groeven en foar skipfeart iepensteld dêr't hy de stêd op de
ynternasjonale kaart mei sette. Sûnt dan makket it Egyptyske sakenlibben in
wichtige groei- en bloeiperioade troch, mar waard ek in protte skulden makke
troch de stêd.

Yn 1882 kaam de stêd ûnder kontrôle fan de Britten oant alle skulden werom
betelle wienen. Dizze besetting soe lang om let oant yn 1952 yn stân bliuwe,
doe't in grutte revolúsje dêr ynienen in ein oan makke. Sûnt dy tiid hat de stêd
in ûnbidige befolkingsgroei trochmakke, dy't late ta in gebrek oan húsfesting.
Dêrom waard yn de jierren ’60 en ’70 de westlike ouwer fan de Nyl ynliifd by de
stêd en waarden hiel wat nije wiken út de grûn stampe. Dizze útwreidingen wienen
lykwols net genôch om de wenningneed temjitte te kommen en der ûntstienen yn de
woastyn eastlik fan de stêd sloppenwiken. Under it bewâld fan Hosni Mubarak
binne stadichoan ferbetteringen kaam, mar dochs bleau de oerbefolking, earmoede
en fersmoarging de stêd parten spyljen.

New Cairo (Nij Kairo) is in nij stêdsdiel fan Kairo. De bou fan it megaprojekt
begûn yn 2004. New Cairo is rommer fan opset as it âlde Kairo, dêrtroch is it ek
skjinner en der is minder lûdsoerlêst.

Yn Kairo leit de ynternasjonale luchthaven Kairo Cairo International Airport
(koade: CAI).

Fan Kairo set de Trans-Afrikaanske Kairo-Kaapstêd Snelwei útein. Dizze wei, dy't
goed 10.000 kilometer lang is, folget in rûte troch it easten fan Afrika nei it
suden en einigt yn Kaapstêd.



https://fy.wikipedia.org/wiki/Hillige_Roomske_Ryk

It Hillige Roomske Ryk wie in polityk konglomeraat fan lannen yn West- en
Sintraal-Jeropa yn de Midsiuwen. It ûnstie út it eastlike part fan it Frankyske
Ryk by it Ferdrach fan Verdun (843). It Ryk bestie hast in millennium, oant it
opheft waard yn 1806.

Yn de 15e iuw waard de namme útwreide ta Hillige Roomske Ryk fan de Dútske
Naasje (Sacrum Romanum Imperium Nationis Germanicae yn it Latyn). It Ryk waard
'Roomsk' neamd omt it ynsteld waard as fuortsetting fan it Romeinske Ryk.
Kristlike profesijen (sjoch it Bibelboek Danjel) hienen foarsein dat de wrâld
nei it fjirde ryk (it Romeinske Ryk) fergean soe. De Byzantinen fûnen dit mar
ûnsin omdat hja har as de fuortsetting fan it orizjinele Romeinske Ryk beskôgen.
De term 'Hillich' waard brûkt om de nauwe bân mei de Roomsk-Katolike Tsjerke oan
te jaan. In bekende wurdboarterij fan Voltaire seit dat it Ryk net Romeinsk, net
Hillich en likemin in Ryk wie.

It Hillige Roomske Ryk begûn as it East-Frankyske keninkryk. Op in stuit waard
oan de kening fan dit ryk ek de keizerstitel jûn. Hoewol’t dat as in tydlike
regeling bedoeld wie, om in akute politike sitewaasje op te lossen, is de
keizerstitel ‘hingjen’ bleaun yn it East-Frankyske keninkryk. Yn de
begjinperioade stiken de West-Frankyske keningen noch mei nei de keizerstitel,
mar sy krigen dat mar in inkele kear. De wichtichste reden hjirfoar wie dat de
West-Frankyske keningen fier fuort wennen dat se net krekt op de hichte wienen
fan de politike sitewaasje yn it oare keninkryk. Uteinlik hawwe se it opjûn
harren te bemuoien mei dat oare keninkryk. Dêrtroch waard it krijen fan de
keizerstitel in ynterne oangelegenheid fan it East-Frankyske keninkryk.
Sadwaande foelen keninkryk en keizerryk hieltiten mear gear, ûndanks dat it der
by de keizer winliken gie om de wrâldske macht as tsjinhinger fan de paus. Yn
dizze sitewaasje koe it dan ek wêze dat de wichtichste spilers yn it
East-Frankyske keninkryk bepaalden hoe’t de keizer keazen waard en sa koe de
titel Hillich Roomske Ryk fan de Dútske Naasjes ûntsteaan.

It Hillige Roomske Ryk hie dus én in kening en in keizer. Dizze hoechden lykwols
net deselde persoan te wêzen, mar wienen dat faak wol; in machtich persoan dy't
jo ta kening kroanet, kin de keizerstitel net ûntholden wurde. De kening fan it
keninkryk waard de Roomsk-kening neamd. Keazen wurde ta kening wie faak it
opstapke om keizer te wurden, hoewol’t net alle keningen it ta keizer brochten.
Dizze twatrepsraket is altyd bestean bleaun. Soks hat fansels te krijen mei de
ûntsteanskiednis fan it keizerskip, mar ek mei de ideology fan it keizerskip. De
keizer belichemde in heger ideaal as in kening, nammentlik wrâldhearskippij
tsjin in lokale machthawwer, de kening. Loadewyk XIV warskôge syn opfolger yn
syn testamint foar dizze ambysjes fan de keizer. Dy wienen fêst ferbûn mei de
keizerstitel, oft de keizer yn de praktyk no machtich wie of net. Loadewyk
warskôge dus sawat 700 jier neidat de West-Frankyske keningen ophâlden wiene te
stykjen nei de keizerstitel, dochs noch efkes syn opfolger.

Yn tsjinstelling oant wat de taheakking "fan de Dútske naasje" suggerearret, wie
it Roomske Ryk gjin Dútske naasjesteat yn de moderne betsjutting. Hoewol’t it
grutste part fan de ûnderdienen en regearders yn it Ryk fan Dútske komôf wie,
bestienen der fan it begjin ôf oan ferskate etnyske fariëteiten binnen it Ryk.
In protte fan syn foarneamste eallju en lieders kamen fan bûten it
Dútsksprekkende gebiet. Op it hichtepunt fan syn bestean bestie it Ryk út it
moderne Dútslân, Eastenryk, Sloveenje, Switserlân, Belgje, Nederlân,
Lúksemboarch, Tsjechje en ek út eastlike dielen fan Frankryk, it noarden fan
Itaalje en it westen fan it moderne Poalen.

It lân wie lykwols it grutste part fan har bestean net folle mear as in soarte
Federaasje. Yn de Midsiuwen gie de macht fan it ryk al gau efterút en ferlear de
keizer stadichoan mear macht oan de hartoggen ûnder him. Nei 1250 hie de keizer
kwalik noch gesach bûten syn eigen bezittings (de sanaamde "Hausmacht"). Troch
de Ynvestituerstriid tusken de keizer en de paus (11e-12e iuw) waard it oansjen
fan it Ryk bot ferswakke.

De kroaningen fan de keizers fan it Hillige Roomske Ryk wienen ynspirearre op de
kroaning fan Karel de Grutte yn 800. In takomstich keizer moast earst en foaral
kening fan de Dútsers wurde. Dútske keningen waarden al iuwen keazen, yn de 9e
iuw troch de lieders fan de fiif wichtichste stammen (de Franken, de Saksen, de
Beieren, de Swaben en de Türingers), letter waarden dizze keningen keazen troch
de trije biskoppen, de paltsgreve, en de trije foarnaamste hartoggen. Noch leter
kaam der in kolleezje fan karfoarsten yn swang. Dit kolleezje waard offisjeel
gearstald yn 1356. Oarspronklik wienen der sân kiesgerjochtigden, mar dit oantal
feroare yn de rin fan de iuwen.

Oant 1508 reisge de nij keazen kening nei Rome om him troch de paus ta keizer
kroane te litten. Nea koe de keizer autonoom syn ryk bestjoere. Syn macht waard
bot beheind troch de ferskillende lokale lieders. Nei de 15e iuw waard de
Ryksdei oprjochte as it wetjouwend orgaan fan it Ryk. Dizze Ryksdei wie een
fergaderjend orgaan dat op ferskate lokaasjes by inoar kaam. Pas nei 1663 soe de
Ryksdei in permanint orgaan wurde en waard hy fêst yn Regensburg fêstige
("Immerwährender Reichstag").

In dielsteat waard oansjoen as Reichsstand (Rykssteat of Ryksstende) wannear’t
it gjin oare autoriteiten boppe him hie as de Keizer. Dizze steaten wienen:

Der wiene in hiel soad fan sokke gebieten. Doe’t de Frede fan Münster tekene
waard, bestie it ryk út hûnderten dielsteaten, wêrfan’t der guon net grutter
wiene as inkele fjouwerkante kilometers. Oaren hienen gjin grûngebiet; it wienen
stiften of, sa’t oan’e ein fan it bestean fan it Ryk wol barde, foarsten dy’t
gjin eigen grûngebiet hienen, mar wol lid wienen fan de Ryksdei. Foar it tal
Rykssteaten fan 1792, sjoch de List fan de leden fan de Ryksdei (1792).

De Ryksdei wie it wetjouwend orgaan fan it Hillige Roomske Ryk. It wie ferdield
yn trije ferskillende klassen:

It Ryk hie ek twa Rjochtbanken: de Reichshofrat, oan it hof fan de kening yn
Wenen, en nei de Keizerlike Herfoarming fan 1495 ek it Reichskammergericht. It
Ryk hie ek in lyts en swak eigen leger en der wienen sels " Rijksfestingen "
dy’t op kosten fan it Ryk bemand waarden.

It Hillige Roomske Ryk waard yn 962 stiften troch Otto I. Oaren fine lykwols dat
it Ryk stiften waard doe’t Karel de Grutte ta earste (Westerske) Keizer kroane
waard yn 800 sûnt it ôftankjen fan Romulus Augustulus yn 476. Karel neamde
himsels meastentiids de Kening fan de Franken. Dit Frankyske Ryk omfiemde it
hjoeddeiske Frankryk en Dútslân en Noard- Itaalje. Karel waard opfolge troch syn
ienichst oerbleaune soan, dy’t ek de keizerstitel krige, Loadewyk de Fromme
sadat it Ryk noch feriene bleau. Doe’t dizze stoar, hie hy lykwols trije soannen
dy’t nei Frankysk Rjocht oanspraak makken op in diel fan it ryk. In soad
skiedkundigen sjogge de stifting fan it Ryk dan ek as de ein fan in proses dat
begûn by dizze definitive splitsing fan it Frankyske Ryk by it Ferdrach fan
Verdun yn 843. Yn it earstoan waard it ryk yn trije stikken ferdield: in
westlik, in midden- en in eastlik Ryk. De Karolingyske dynasty waard ek
opsplitst. It middenryk gie nei de âldste soan Lotharius dy’t boppedat de
keizerstitel krige. It waard nei syn dea yn 855 ferdield ûnder syn trije soannen
mar al gau waarden dizze fersnippere gebieten ferdield tusken it sterkere
East-Frankyske en West-Frankyske Ryk. It eastlike diel waard besit fan Karloman
fan Beieren dy’t ek de keizerstitel oernaam. Karloman waard opfolge troch in
stik of wat Karolingers, oant de dea fan Loadewyk it Bern, dy’t de lêste
eastlike Karolinger wie.

De lieders fan Alamanje, Beieren, Frankye en Saksen keazen hjirop Koenraad I fan
Frankenlân ta kening yn 911. Syn opfolger, Hindrik de Fûgelder, waard oanfurdige
troch it West-Frankyske Ryk yn 911, en neamde him rex Francorum orientalum
(kening fan de Eastlike Franken).

Hendrik stelde syn soan Otto oan as opfolger, dy’t yn 936 keazen waard yn Aken.
Syn lettere kroaning as Keizer Otto I yn 962 betsjutte it offisjele begjin fan
it Hillige Roomske Ryk.

Doe’t Hendrik II fan it Hillige Roomske Ryk yn 1024 sûnder opfolgers ferstoar
waard Koenraad II fan it Hillige Roomske Ryk as kening keazen. Hy wie de earste
fan de de Saaljers.

It Ryk stoarte hast yninoar yn de Ynvestituerstriid, doe’t paus Gregorius VII
kening Hendrik IV fan it Hillige Roomske Ryk yn de ban die. Hoewol’t dizze
beslissing ûngedaan makke waard nei de Tocht nei Canossa yn 1080, wienen de
mytyske eigenskippen fan it Ryk oantaasten, de Dútske kening wie djip fernedere.
Wichtiger wie noch de komst fan de tsjerke as ûnôfhinklike faktor yn it politike
systeem fan it Ryk.

Koenraad III waard yn 1138 keazen ta earste keizer fan de Hohenstaufen-dynasty.
Frederik Barbarossa neamde as earste it Ryk 'Hillich'.

Barbarossa koe syn lân ek fierder ferienje troch de ferskate pleatslike
hartoggen te ferbieden om harren ûnderlinge fetes út te fjochtsjen. Nije stêden
waarden stiften, troch de keizer en troch pleatslike hartoggen. Dit barde
benammen om de grutte befolkingseksploazje op te fangen, mar ek om de ekonomyske
krêft fan it ryk op strategyske plakken te konsintrearjen. Foarbylden fan sokke
stêden binne Freiburg en München.

De regearperioade fan de lêste Hohenstaufer Freark II wie yn in soad opsichten
oars as dy fan eardere keizers. Hy waard yn 1220 kroane, en riskearre in
konflikt mei de paus doe’t hy de macht oer Rome opeaske. Hy koe lykwols wol
Jeruzalem feroverje yn in Krústocht fan 1228 wylst hy noch altyd yn’e ban wie.

Nei de dea fan Freark II yn 1250 koe net ien fan de dynastyen in weardige kening
foarstelle, en de liedende hartoggen stelden sels inkele keningen foar. De
perioade tusken 1246, wannear’t Hindrik Raspe en Willem II fan Hollân ta kening
keazen waarden, oant 1273, wannear’t Rudolf I fan Habsburg as kening keazen
waard, stiet bekend as it Ynterregnum.

Rudolf en syn opfolgers seagen it Ryk hieltyd mear útinoar fallen. Yn de 15e iuw
feroaren de dielsteaten harsels yn foargongers fan moderne steaten. It proses
wie yn elke steat oars, en gie hurder yn gebieten dy’t sawat lyk wienen as de
lannen fan de âldere Germaanske stammen, lykas Beieren.

De grûnwet fan it Ryk wie foar it meastepart noch net fêstlein oan it begjin fan
de 15e iuw. Hoewol’t inkele prosedueres en ynstellings fêst leinen, hongen de
mooglikheden fan de hartoggen om harren ûnôfhinklik te gedragen yn it Ryk foaral
ôf fan de persoanlikheid fan de respektivelike kening. Wannear’t bygelyks dan ek
Freark III, dy’t foar uit grutste part binnen syn kroandomein bleaun, de âlde
kearnlannen ferwaarleaze, foel it âlde regearingsorgaan, de Hoftag, útinoar. De
Ryksdei bestie doe noch net, wêrtroch’t it ryk ûnbestjoerber waard. Uteinlik
ûntstienen der sels ynterne oarloggen.

Op itselde momint ûndergie de tsjerke ek in krisis. It konflikt tusken
ferskillende pausen waard pas oplost yn 1418, en nei 1419 waard in soad enerzjy
stutsen yn it befjochtsjen fan de "ketterij" fan oarstinkenden. It Midsiuwske
idee fan in feriene Corpus christianum, mei de paus oan it haad, begûn útinoar
te fallen.

Wannear’t Freark III de hartoggen nedich hie om syn oarloch tsjin Hongarije te
beteljen yn 1486 en syn soan, de lettere Maximiliaan I, ta kening keazen waard,
easken de hartoggen in gearkomst. Foar de earste kear waard de gearkomst fan
kieshartoggen en oaren de Ryksdei neamd. Hoewol’t Freark wegere dit nije orgaan
by inoar te roppen, gie syn soan nei de dea fan syn heit akkoard. Yn Worms waard
de Reichstag foar it earst by inoar roppen yn 1495. Hjir waard de
Ryksherfoarming goedkard, wêrtroch’t it Ryk wer wat struktuer krige soe.

It soe lykwols in pear desennia duorje eardat de nije regels goedkard wiene. Pas
yn 1512 kaam it safier, troch it byinoar bringen fan tsien lannen binnen it Ryk
yn in nije organisaasjestruktuer, de kreitsen. Yn itselde jier krige it Hillige
Roomske Ryk ek in nije namme: it Heiliges Römisches Reich deutscher Nation
("Hillige Roomske Ryk fan de Dútske Naasje") .

Yn 1559 waard mei it Ferdrach fan Cateau-Cambrésis tusken de keningen fan
Ingelân, Frankryk en Spanje de westgrens fan it ryk ferlein fan de Skelde nei it
suden ta. De Skelde hie mear as 600 jier de westgrins west. Foar Filips II dy’t
binnen it gebiet fan de Nederlannen sa goed as alles besiet bettsjutte dit dat
hy tenei yn in diel fan syn gebieten net mear as fazal fan de Frânske kening
sjoen waard.

Wannear’t Maarten Luther yn 1517 de Reformaasje begjint, seagen in soad
pleatslike hartoggen in kâns om de Keizer noch mear macht te ûntnimmen. Nei
inkele desennia fan oarloch en alteraasje besleat de Ryksdei fan Augsburg op 25
septimber 1555 ta in Godstsjinstfrede. Tenei soe de lânheare bepale hokker
religy syn ûnderdienen oanhingje soene.

Dêrmei wie de leauwenskwestje mar tydlik regele. De mear as in iuw duorjende
machtsstriid tusken de hartoggen en de Keizer wie ien fan de faktoaren dy’t
laten ta de Tritichjierrige Oarloch (1618-1648), dêr’t it grutste part fan
Jeropa by belutsen rekke.

De ein fan it Ryk hie mear as ien oarsaak. Nei de Frede fan Münster yn 1648,
dy’t de gebieten hast folsleine ûnôfhinklikheid joech, wie it Ryk net mear as in
gearswylsel fan ferskillende steaten. Voltaire neamde it Ryk yn dit stadium dan
ek noch Hillich, noch Romeinsk, noch in Rik. Yn 1648 waard de ûnôfhinklikheid
fan de Republyk fan de Sân Feriene Nederlannen en de Switserske Federaasje
offisjeel befêstige. Al wienen al in iuw earder (1548) mei de stifting fan de
Boergondyske Kreis de Nederlannen so goed as los fan it Rijk te stean komd. Se
wienen net mear ûnderhearich oan de Dútske lândei en hienen harren eigen
Steaten-Generaal en betelllen inkeld mar in beskieden jierjild oan de persoan
fan de keizer dy’t dêrfoar de [ûndúdlike) ûnthjitting die de Nederlannen te
beskermjen. Keizer Karel V koe dat maklik dwaan omt hy persoanlik de Nederlannen
yn besit hie.

It Ryk waard offisjeel ûntbûn op 6 augustus 1806, doe’t de lêste Keizer, Frans
II, ôftrêde neidat syn Ryk ferslein wie troch Napoleon Bonaparte. Frans II wie
al sûnt 1804 ek Frans I fan it nije Keizerryk Eastenryk. Leden fan syn skaai
soene oant 1918 keizer fan Eastenryk bliuwe.

De keizers waarden altyd kroane. Dat barde earst yn Aken en letter yn Frankfurt.
De dêrfoar nedige kroaon, septer, ryksappel, klaaiïnge en psalter (gebetsboek)
waarden yn Neurenberg bewarre. It Ryk hie in oantal pommeranten mei klinkende
titels lykas "Rykskeamerhear", "Ryksskatmaster", "Rykserfmaarskalk",
Rykskanselier foar Itaalje, Ryksopperstâlmaster en soks mear. Net ien fan dizze
funksjes joech echte macht.

Karel de Grutte settte in earn yn it hof fan syn palts yn Aken. Earnen,
symboalen fan krêft en macht wienen al by de Goaten dierbere tekens fan
hearskippij. Under de Ottoanendynasty wurdt men him mear bewust fan de Romeinske
tradysje fan de earn. Konrad II set in earn op syn septer. In de tiid dat de
heraldyk ûntstiet, sjocht men in earn fan goud of swart, en mei ien kop al gau
as it wapendier fan it ryk. Under Hindrik VI sjogge we foar it earst in swarte
earn op in skyld. Mar foarm en skyld lizze noch lang net fêst.

Troch de iuwen feroare de foarm sterk; Keizer Sigismund lit om 1430 hinne in
dûbelkoppige swarte earn mei nimbussen op syn skyld sette.

De wapens mei earn fan it Keizerryk Eastenryk, It twadde Ryk, De Weimarder
republyk, Hitler-Dútslân en de Bûnsrepubliken Dútslân en Eastenryk binne
allegear fuortsettings fan dizze iuwenâlde heraldyske tradysje. De saneamde
"DDR" bruts mei de tradysje en keas in nij wapen yn de sosjalistyske heraldyk,
dus sûnder earn. Sûnt 1950 liket de earn fan de Bûnsrepublyk wer tige op dy fan
de Hohenstaufen út de 12e iuw. Doe’t de Bûnsdei yn 1990 nei Berlijn ferhuze
debatearre dit parlemint oer de foarm fan de earn. Moast it in “fette hin”,
spotnamme foar de freonliker útsjende grouwe earn bliuwe, of keas men de âlde,
agressyf eagjende meagere earn? De Bûnsdei keas in earn dy’t sa freedsum wie at
in grutte rôffûgel mar wêze kin...

Nei de ideeën fan Arthur Moeller fan den Bruck neamden de nazisten it Hillige
Roomske Ryk letter it Earste Ryk. It Dútske Keizerryk wie dan it Twadde Ryk en
harren eigen ryk it Tredde Ryk. Oer it generaal wurdt lykwols it Romeinske Ryk
as it Eearste Ryk beskôge, wêrby’t it Hillige Roomske Ryk as Twadde Ryk
oantsjutten wurdt, en dêrnei it Tredde Ryk fan Hitler.



https://fy.wikipedia.org/wiki/G%C3%BBatemala

Gûatemala, folút de Republyk Guatemala, is in lân yn Midden-Amearika. De
haadstêd is Gûatemala-stêd

It lânskip fan Gûatemala is meastentiids bercheftich, útsein de kustgebieten. It
noarden El Petén is in flak kalkstienplato mei tropysk rainwâld bedutsen. De
Sintraal Amerikaanske Andes trochsnied it súdlike diel fan it lân fan east nei
west. Yn it uterste suden strekt him de heechflakte fan de Sierra Madre út dy't
yn de kustflakte lâns de Grutte Oseaan oergiet.

De grutste mar fan it lân is de Izabalmar, dat yn ferbining stiet mei de Weach
fan Hondûras. Oan de oare kant fan it lân leit de Mar fan Atitlan, in troch
fulkanen omheind mar.

Populêre reisbestemmings binne de goed bewarre bleaune Yndianekultueren
(Tsitsikastenango), de Maya-steden (Tikal) en de koloniale steden Antigua en
Kwujezatenango.

It sintrum fan de âlde Maya-kultuer waard yn 1524 troch de Spanjerts ferovere en
bleau oant de ûnôfhinklikens yn 1821 in Spaanske koloanje. Fan dy tiid ôf is it
lân oanhâldend regeard troch wikseljende diktatueren. Sûnt 1986 wurdt de
regearing demokratysk keazen, mar pas yn 1997 waard mei in fredesakkoard in ein
makke oan de guerilja fan de URNG.

De Ladino befolkingsgroep dy't bestiet út Mestiezen en blanken meitsje 60% fan
it folk út. De oare 40% bestien út Indigenas (Yndianen), dêr't it grutste part
ôfstamje fan de Maya. Yn Gûatemala bestiet de Mayafolken út 23 ferskate kloften
elts mei in eigen taal. Oare yndianefolken binne de Ksinka en de Garifuna.

De offisjele taal fan it lân is it Spaansk, mar troch in oansjenlik part fan de
befolking wurde ek Mayatalen sprutsen, fral K'iche', Kakwsjikel, Kw'ekwtsy en
Mam. Yn guon, meastentiids achterôf lizzende gebieten yn it lân is de
Mayabefolking net twatalich.

De grutste godstsjinst fan it lân is it katolisisme. It protestantisme is de
lêste jierren bot yn opkomst, mear as in tredde fan de befolking is ûndertusken
protestant. Om-ende-by 1% fan de Gûatemalianen belyd noch in oarspronklike
yndiaanske religy, alhoewol't de Maya's harren oarspronklike gebrûken hiel bot
fermongen hawwe mei it katolisisme.



https://fy.wikipedia.org/wiki/Frede

It begryp frede, in tastân fan rêst, wurdt faak yn ien sike neamd mei in
tsjindiel, oarloch. It Fryske wurd frede betsjutte yn earder tiden (± 1200)
wetlike beskerming tsjin wapengeweld, wêrút dy tsjinstelling noch ris blykt.

Mei in fredesferdrach wurdt de oergong fan oarloch (wapenstilstân) nei frede
oanjûn, mei in oarlochsferklearring it omkearde. Fredesferdraggen dy't yn in
bepaald plak tekene wurde, krije bytiden as namme Frede fan ... (fol it plak yn,
bygelyks 'Versailles'). De wittenskip dy't prosessen bestudearret dy't ta frede
liede moatte en dy yn stân hâlde moat, is de irenology (synonym fan polemology).
De namme is ôflaat fan it Grykske wurd foar frede: eirene.

Op akademysk nivo wurket (yn Nederlân) de Stichting Fredeswittenskippen oan in
rûnte fan learstuollen, wêrby't elke ôfsûnderlike learstoel problemen om
konflikt en frede fanút syn eigen ynfalshoeke beljochtet en wêrfan it de
bedoeling is dat se mei elkoar mear oanknopingspunten biede om fredeskwestjes op
in wittenskiplike wize te benaderjen.

Yn bepaalde talen, lykas it Arabysk en Hebriuwsk, is it wenstige elkoar te
begroetsjen mei it wurd foar frede, salaam respektyflik sjalom, of in sin dêr't
frede tawinske wurdt.

Fan it Latynske wurd foar frede, pax, binne nammen foar meardere begripen
ôflaat, lykas pasifisme, de filosofy dy't geweldleasheid en frede neistribbet.

In sirkel mei in fertikale streek yn de midden fan wêrút twa skeane streken nei
beide siden rinne is in ynternasjonaal symboal foar frede. It waard earst brûkt
yn protestdemonstraasjes tsjinatoomwapens en kearnenerzjy.

It symboal waard ûntwurpen yn 1958 troch Gerald Holtom, in Britse ûntwerper en
keunstner. Hy die dit yn opdracht fan in kampanje foar kearnûntwapening. It
symboal is ôflaat fan de "Semaphore Flag Signalling System". De fertikale streek
is "D" foar "Disarmament" en de twa skeane streken nei beide siden binne "N"
foar "Nuclear", "U" foar "Unilateral". It teken kin ek sjoen wurde as in
libbensbeam dy't op'e kop stiet, ofwol “De wrâld stiet op'e kop”.

Hippys brûkten dit teken faak as symboal foar harren stribjen nei in geweldleaze
mienskip. It teken wie ek it logo fan de eardere Nederlânske politike partij
PSP.

Guon tsjinstanners fan de antikearnwapenbeweging stelden dat it Ban-de-Bom teken
ôflaat wie fan it satanteken en runetekens fan de SS.

In kristlik symboal foar frede is de do, al as net mei in oliiftûke yn de
snaffel, dy't faak de fredesdo neamd wurdt. It symboal is basearre op it ferhaal
fan Noach yn de Tenach en dêrmei it Alde testamint yn de Bibel, dêr't de do
krekt in oliifblêd werombrocht nei de Arke.

In tagelyk opstutsen wiisfinger en middelfinger, dy't sa in V foarmje, is in
teken dat ek wol ris frede útdrukt. It lêste wurdt troch it hiele Midden-Easten,
Noard-Amearika en it Feriene Keninkryk earder as teken fan oerwinning brûkt. Yn
dy ferzje stiet de letter 'V' foar Victory.

De reinbôgeflagge as flagge fan de frede hat syn oarsprong yn Itaalje. Hy waard
foar it earst brûkt by in fredesmars yn 1961 en waard populêr troch de kampanje
Pace da tutti i balconi ("Frede fan elk balkon ôf") yn 2002, tsjin de oarloch yn
Irak. De flagge bestiet út sân kleurde flakken, fan boppen nei ûnderen fiolet,
yndigoblau, azuerblau, grien, giel, oranje en read, mei yn de midden yn wite
letters it Italjaanske wurd PACE ("frede"). De fredesflagge wurdt no
ynternasjonaal sjoen as symboal fan de fredesbeweging.



https://fy.wikipedia.org/wiki/Fisken

De fisken (Latynske namme: Pisces of Ichthyes) foarmje in ynformele groep
organismen, dy't heart ta it ûnderryk fan 'e echte dieren (Metazoa), de stamme
fan 'e rêchstringdieren (Chordata) en de ûnderstamme fan 'e wringedieren
(Vertebrata). It binne wetterbisten mei in plasse, dy't sykhelje troch kiuwwen.
Ornaris binne fisken kâldbloedich, en wurdt har lichemstemperatuer dus bepaald
troch de temperatuer fan it wetter dêr't se yn swimme. De measte fisken hawwe
fierders in hûd dy't oerdutsen is mei skobben, en bewege har troch it wetter
fuort mei finnen. De tûke fan 'e biology dy't amfibyen bestudearret, hjit de
ichtyology.

De ierste organismen dy't foar fisken oanmurken wurde kinne, wiene weakhûdige
wringedieren dy't foar it earst yn it Kambrium ferskynden. Hoewol't dy noch gjin
wiere wringe hiene, beskikten se al oer in wringe-eftige struktuer dy't har
fleksibelder yn har bewegings makke as de bisten dêr't se út fuortkamen. De
fisken evoluëarren stadichoan fierder, en de earste fisk mei kaken ferskynde yn
it Siluer. Dêrnei ûntjoegen guon fisken (lykas de haaien) har ta formidabele
rôfdieren, dy't oant hjoed de dei ta oan 'e top fan 'e itenskeatling yn 'e seeën
steane. Tsjintwurdich binne der sa'n 32.000 ûnderskate soarten fisken, dy't in
gruttere biodiversiteit toane as lykfol hokker oare groep wringedieren ek. Yn
grutte fariëarje se fan 'e 16 m lange walfiskhaai (Rhincodon typus) oant it
dwerchgrintsje (Schindleria brevipinguis), dat mar 8 mm grut is. Fisken komme no
rûnom foar yn hast alle oerflaktewetters, fan lytse swietwetterstreamkes heech
yn 'e bergen, oant yn 'e djipste trôgen yn wrâlds oseanen.

Fisken foarmje oer hast de hiele wrâld in wichtige itensboarne foar de minske.
Troch kommersjele en tradysjonele fiskerij wurde fisken bejage, en guon soarten
wurde dêrnjonken tsjintwurdich ek kweekt yn fiskkwekerijen. Angeljen wurdt troch
in protte lju beskôge as in aardich tiidferdriuw of in moaie leafhawwerij, wylst
oaren it sjogge as bistemishanneling en besykje om der it near op te lizzen.
Guon soarten fisken, lykas goudfisken, koarpers en gupkes, wurde holden as
húsdier, binnendoar yn akwaria of bûtendoar yn fivers, wylst der ek akwaria
besteane dy't de foarm fan in dieretún hawwe, en dêr't it publyk hinne gean kin
om 'e (faak eksoatyske) fisken te besichtigjen. Ek yn 'e minsklike kultuer hawwe
fisken troch de iuwen hinne in wichtige rol ferfolle, bygelyks as godheden en as
religieuze symboalen, mar ek as it ûnderwerp fan keunst, boeken en films.

Ta de fisken hearre ferskate groepen wringedieren, wêrûnder de kaakleaze fisken
(Agnatha) en fan 'e kaakdieren (Gnathostomata) de kreakbienfisken
(Chondrichthyes), pânserfisken (Placodermi), stikelhaaien (Acanthodii) en
bienfiskeftigen (Osteichthyes), mar net de fjouwerpoatigen (Tetrapoda). Om't de
oantsjutting "fisken" negatyf útlein wurde moat ("dy en dy, mar net dy"), wurdt
dizze term tsjintwurdich troch de biology net mear as in jildige namme beskôge,
en kin er allinnich noch ynformeel brûkt wurde. Foar it deistich spraakgebrûk
makket soks fansels gjin inkeld ferskil, mar foar de wittenskip besteane "de
fisken" eins net, útsein as morfologyske omskriuwing. Hjirûnder de taksonomyske
opbou fan 'e ûnderstamme fan 'e wringedieren, wêrby't de fet skreaune groepen ta
de fisken hearre:



https://fy.wikipedia.org/wiki/Eastromeinske_Ryk

It Eastromeinske Ryk of Byzantyske Ryk wie it eastlike part fan it Romeinske Ryk
dat nei de fal it westlike part fan it ryk (yn 476) yn noch mear as tûzen jier
(oant 1453) yn stân bliuwe soe.

Yn dy tûzen jier bleau it ryk gewoan bekend stean as It Romeinske Ryk. De
bewenners beskôgen harren sels as Romeinen (Rhomaioi) en wettige trochsetters
fan it eardere Romeinske Ryk. De taal en kultuer (útsein de kristlike
godstsjinst) waard lykwols stadichoan Gryksk. De offisjele taal, it Latyn bleau
oant en mei de 7e iuw as offisjele taal yn swang en waard doe opfolge troch it
Gryksk.

Ek oanswettende lannen lannen en riken (lykas de Perzen, Arabieren yn it easten,
Jeropeanen yn it westen, en Russen yn it noarden) neamden it Romeinsk, en it
waard as in grutte mislediging beskôge om it ryk Gryksk te neamen, omdat dat
stie foar heidens. Sûnt de 17e iuw waard it ryk hieltyd faker Byzantynsk neamd,
doe't histoarisy ûnderskied begûnen te meitsjen tusken it ryk út de Midsiuwen en
dat út de Klassike Aldheid, dat yndied ek hiel oars wie. Dizze namme is
ôfkomstich fan de Grykske stêd Byzantium (letter Konstantinopel, no Istanbûl).



https://fy.wikipedia.org/wiki/Amerikaanske_Un%C3%B4fhinklikenskriich

De Amerikaanse Unôfhinklikenskriich is de oarloch tusken Grut-Brittanje en har
trettjin koloanjes yn Noard-Amearika: Nij Hampshire, Massachuttes, Rhode Island,
Konnetikut, New York, Nij Jersey, Pennsylvania, Delaware, Marylân, Ferginia,
Noard-Karolina, Súd-Karolina en Georgia. De oarloch resultearre yn de
ûnôfhinklikheid fan de Feriene Steaten fan Amearika.

Foar it konflikt útein sette soe, wiene de ferskillen tusken de trettjin
koloanjes nochal grut, benammen yn ekonomysk opsicht bestienen der ferskillen.
It noarden wie in gebiet fan hannelers, wylst de ekonomy fan it suden bepaald
waard troch fan slavernij ôfhinklike tabaks-, rys- en katoenplantaazjes. De hege
belêstings dy't de koloanjes oplein waard nei de saneamde French and Indian War
(Sânjierrige Oarloch) soene soarge dat hja in mienskiplik belang krigen.

Tsjin de mienskiplike Frânske fijân yn Kanada waard noch tegearre oplutsen troch
de koloanjes en Ingelân en dat late yn 1763 ta de ferovering fan Kanada. De
"French and Indian War" koste it memmelân Iykwols in slompe jild en om de kas
wer te spekken waarden der hieltiten swierdere belestings op de koloanjen lein.
By de Amerikanen roppen dy belêstings in protte wjerstân op. It ferset dêrtsjin
liet net lang op him wachtsje en op 2 july 1776 waard de ûnôfhinklikheid al
útroppen en op 4 july de troch Thomas Jefferson skreaune Declaration of
Independence oannomd. Oerbefelhawwer fan de koloanjes waard George Washington.

Nei de kapitulaasje fan in Ingelsk leger op 17 oktober 1777 by Saratoga slagge
de Amerikaanske gesant yn Parys, Benjamin Franklin deryn Frankryk oer te heljen
de side fan Amearika te keazen. Yn 1781 by in mienskiplike aksje fan it
Amerikaansk-Frânsk leger waard in grut part fan it Ingelke leger yn Amearika
ynsletten en twongen harren oer te jaan. De kapitulaasje soe sawat de ein fan de
oarloch ta gefolch ha. De Amerikaanske Frijheidsoarloch duore oant 1783. Op 19
april 1783 erkenden de Britten harren ferlies by de Frede fan Versailles en
lutsen har werom út de Feriene Steaten. Dêrtroch wie de Amerikaanske republyk in
feit. Nederlân wie, nei Frankryk, it twadde lân dat de ’Feriene Steaten fan
Amearika’ erkende (1782).

Dat de trettjin sa ferskillende koloanjes daliks in ienheid foarmje soenen, die
bliken in utopy te wêzen. It ienige mienskiplike wie winlik de Articles of
Confederation, in soarte grûnwet dy't lykwols benammen it ûnôfhinklike karakter
fan de koloanjes befêstige. Fierders wie der winliken mar ien mienskiplik
orgaan, it Kongres, dat lykwols mar in pear kear jiers gearkaam. Dy losse
ferbyntnis fan steaten hie te lijen ûnder grutte oarlochsskulden, in
weromrinnende hannel en it ûntbrekken fan in sintraal gesach. De saneamde
Federalisten pleiten foar in sterker gesach en in bettere grûnwet.

Yn 1787 waard der yndie in nije grûnwet oannomd, in muoisum proses dat pas
ôfrûne wie doe't der in saneamde Bill of Rights oan de grûnwet taheakke waard.
De "bill of rights" bestie út tsien artikels dy't de minsklike grûnrjochten
befetten. Troch it oannimmen fan de nije grûnwet giene de trettjin koloanjes as
in Uny fan de Feriene Steaten fierder en yn 1789 waard George Washington de
earste presidint, in held út de oarloch tsjin de Britten.



https://fy.wikipedia.org/wiki/Afro-Amerikanen

De Afro-Amerikanen as Afrikaansk-Amerikanen binne ynwenners fan 'e Feriene
Steaten fan Amearika, wa har foarâlden yn'e perioade foarôfgeande oan 'e
Amerikaanske Boargeroarloch (1861-1865) as slaven út Afrika wei nei dat diel fan
Noard-Amearika ta brocht binne. De oantsjutting wurdt ek brûkt foar lju dy't mar
foar in diel fan negerslaven ôfstamje (en ornaris foar de rest fan blanke
slavehâlders). Soms wurde Afro-Amerikanen ek wol swarte Amerikanen as
Afrikaanske Amerikanen neamd, mar dat is eins in bredere groep, dy't ek
Afrikaanske ymmigranten omfiemet dy't har tusken 1860 en hjoed yn 'e Feriene
Steaten nei wenjen set hawwe. De Afro-Amerikanen binne yn omfang de twadde
rasiale en etnyske minderheid en de trêde rasiale en etnyske groep fan 'e
Feriene Steaten, nei de Latino's en de blanke mearderheid.

De measten fan harren stamje streekrjocht ôf fan Afrikaanske slaven út West- of
Sintraal-Afrika, mar de foarâlden fan guon fan harren hawwe in "tuskenstop"
makke as slaven yn it Karibysk Gebiet, of, folle minder faak, yn Sintraal- of
Súd-Amearika. In soad resintere ymmigranten út Afrika en harren ôfstammelingen
identifisearje har as Afro-Amerikanen, hoewol't se strikt nommen net ta dy groep
hearre. De Afro-Amerikanen wurde feriene troch in mienskiplike skiednis fan
slavernij, diskriminaasje, rasseskieding en de Amerikaanske
Boargerrjochtebeweging. Hoewol't de trochsneed Afro-Amerikaan noch altyd minder
ûnderwiis genoaten hat as de trochsneed Amerikaan, minder sûn is, in koartere
libbensferwachting hat en op ekonomysk mêd in swakkere posysje ynnimt, hat de
ynfloed fan 'e Afro-Amerikanen op 'e Amerikaanske kultuer sûnt de sechtiger
jierren ûnbidige grut west, fral as it om muzyk, tillefyzje en film giet. Der
binne hjoed de dei mear as 42 miljoen Afro-Amerikanen.

De term "Afro-Amerikanen" (African Americans) is de lêste út in rige nammen dy't
yn 'e Feriene Steaten brûkt waarden om it swarte befolkingsdiel oan te tsjutten.
Oarspronklik spriek men fan "nikkers" (niggers), in wurd dat begûn as in
neutrale term, mar dat tsjintwurdich as tige oantstjitjaand beskôge wurdt.
Neitiid kaam "negers" (negroes) in hoart yn 'e moade, wat eins ienfâldichwei it
Spaansk/Portegeeske wurd foar "swart" is, mar ek dat krige meitiid in negative
lading, en wurdt sadwaande net folle mear brûkt. Tsjintwurdich sprekt in faak
fan "swarten" (blacks), mar ek dat is in gefoelige term; as men polityk korrekt
wêze wol, kin men better fan "Afro-Amerikanen" sizze, in term dy't foar it earst
oan 'e ein fan 'e jierren sechtich fan 'e tweintichste iuw ynfierd waard.

De earste Afrikaaanske slaven arrivearren yn Noard-Amearika yn 1526, as
ûnderdiel fan 'e mislearre Spaanske koloanje San Miguel de Gualdape, dy't
wierskynlik sitewearre wie oan 'e Winyahbaai, yn it hjoeddeistige Súd-Karolina.
De earste permaninte Jeropeeske koloanje yn Noard-Amearika, Sint-Augustinus, yn
Floarida, dy't yn 1565 stifte waard troch Pedro Menendez de Aviles, omfette ek
in tal Afrikaanske slaven, sawol as frije swarten.

Yn 1619 fierden de Britten foar it earst "in tweintichtal negers" yn yn harren
koloanje te Jamestown, yn Firginia. Yn 't earstoan wiene dat net slaven mar
kontraktarbeiders, al wie der yn 'e praktyk net folle ferskil. Kontraktarbeiders
giene in kontrakt oan om foar harren ferfier nei de Nije Wrâld te beteljen troch
der op it plak fan oankomst foar te wurkjen. It wiene like faak blanken as
swarten, mar se koene krekt as slaven kocht, ferkocht en ferpachte wurde, en as
se oerhearrich wiene of besochten út te naaien, mochten se slein wurde. Wol wie
it sa dat se nei in yn 't foar fêststelde perioade harren kontrakt ferfolle
hiene, en yn frijheid steld waarden. Ek wie it sa dat se yn har frije tiid, as
se dy al hiene, har eigen gewaaksen ferbouwe of fee hâlde mochten, wêrfan't se
de opbringst brûke koene om earder oan har kontrakt te foldwaan, en dus feitlik
harsels frij te keapjen. Afrikaanske kontraktarbeiders trouden mei oare
Afrikanen en soms mei blanken en Yndianen, en tsjin 1650 wiene der yn 'e
omkriten fan Jamestown ferskate rike swarte famyljes fan grutgrûnbesitters.

It ierst bekende gefal fan slavernij sûnder ein datearret út 1640, doe't in
gerjochtshôf yn Firginia de swarte kontraktarbeider John Punch feroardiele ta
libbenslange tsjinstberens oan syn master Hugh Gwyn om't er earder útpykt wie.
Stadichoan rekke tsjin 'e ein fan 'e santjinde iuw it ferskynsel slavernij mear
ynboargere, mar dêrby wiene it net inkeld blanken dy't swarte slaven holden,
mei't ek frije swarten en Yndianen slaven yn besit hiene. It bekende konsept fan
slavernij op rasiale basis begûn him pas letter te ûntjaan, mei as ierste begjin
de ynfier fan alve swarte slaven troch de Westyndyske Kompanjy yn 'e Steatske
koloanje Nij-Nederlân, yn 1625. Lykwols waarden dêr alle slaven yn frijheid
steld doe't dat gebiet letter yn Britske hannen foel. Massachusetts wie de
earste Britske koloanje dy't de slavernij ynfierde, yn 1641. Yn 1662 waard der
yn Firginia in wet oannommen wêryn't fêstlein waard dat de bern fan slavinnen
deselde status as harren mem krigen (ynstee fan deselde status as harren heit,
sa't it yn 'e Ingelske wet regele wie). En yn 1699 waard der ûnder in oare wet
yn Firginia bepaald dat alle frije swarten út 'e koloanje deportearre wurde
moasten, in soarte fan etnyske suvering dus, wêrmei't alle efterbliuwende
swarten doe lykslein wurde koene mei slaven.

Tsjin 1775 foarmen negerslaven en frije swarten mei-inoar (al wie de earste
groep folle grutter as de twadde) sa'n 20% fan 'e befolking fan 'e trettjin
oarspronklike Amerikaanske koloanjes. Dat wie fierhinne in gefolch fan 'e
Atlantyske slavehannel. Harren tal wie it grutst yn 'e súdlike gebieten,
Firginia en Noard- en Súd-Karolina, dêr't slaven nedich wiene om 'e grutte
tabaks- en katoenplantaazjes te bewurkjen. Under de Amerikaanske
Unôfhinklikheidsoarloch fochten sawol slaven as frije swarten oan 'e kant fan 'e
Amerikaanske kolonisten tsjin 'e Britten. Sa spile de Afro-Amerikaan James
Armistead yn 1781 in wichtige rol by it beheljen fan 'e Amerikaanske oerwinning
by Yorktown.

Nei't de Feriene Steaten harren ûnôfhinklikheid wûn hiene, begûnen de noardlike
steaten al rillegau de slavernij ôf te skaffen. Massachusetts (doe noch ynklusyf
Maine) en Pennsylvania yn 1780; Nij-Hampshire yn 1783; Rhode Island en
Konettikut yn 1784; Fermont yn 1793; New York yn 1799; en Nij-Jersey yn 1804. Yn
1808 waard boppedat foar it hiele grûngebiet fan 'e Feriene Steaten de ymport
fan nije slaven út it bûtenlân ferbean. Neitiid skaften de noardlike (en
westlike) territoaria de slavernij ôf sadree't se as folweardige steaten ta de
Amerikaanske Uny talitten waarden: Ohio yn 1802; Indiana yn 1816; Illinois yn
1818; Iowa yn 1846; Michigan en Wiskonsin yn 1848; Kalifornje yn 1850; Minnesota
yn 1858; Oregon yn 1859; en Kansas yn 1861. Yn it Suden wie de slavernij tsjin
dy tiid lykwols in ynstitút wurden dat krúsjaal wie foar de regionale ekonomy en
wêroan't dus net toarne wurde mocht.

Tsjin 1860 wiene der 3½ miljoen negerslaven yn it Amerikaanske Suden, wylst
nochris 500.000 frije swarten benammen yn it Noarden libben. Fan 'e Amerikaanske
Boargeroarloch wurdt faak tocht dat dy útfochten waard tusken de smjuntefige
Súdlike slavehâlders en de rjochtskepen Noardliken dy't de slaven befrije woene,
mar dat is in misbegryp. Yn it foarste plak bestie mar in relatyf lyts part fan
'e blanke befolking fan it Suden út rike plantaazje-eigners dy't grutte
oantallen slaven yn besit hiene. Folle mear blanken wiene earme gerniers of
komelkers dy't harsèls mar kwealk itende hâlde koene, lit stean in espel slaven.
Fierders seach yn it Noarden de grutte mearderheid fan 'e befolking krektlyk sa
del op 'e swarten as dat de Súdlike blanken dat diene; rasisme wie yn dy tiid yn
'e hiele maatskippij ynstitúsjonalisearre. De abolysjonistyske beweging, de
"ôfskaffers", dy't de slavernij ôfskaffe woene en it "Undergrûnske Spoar"
(Underground Railroad) bewurkmasteren om ûntsnapte slaven te helpen en ûntkom
nei Kanada ta, omfette mar in relatyf lyts, sij it wol lûdroftich groepke lju.

Dat hoewol't de slavernij wol deeglik in striidpunt foarme tusken Noard en Súd,
en datoangeande holp om 'e beide lânsdielen faninoar te ferfrjemdzjen, draaide
de Boargeroarloch dy't yn 1861 útbriek, dêr oarspronklik net om. It wie ynstee
te dwaan om 'e rjochten fan 'e ôfsûnderlike steaten foar it nasjonale regear
oer, en teffens spilen ekonomyske motiven in rol. It Suden, in ruraal
lânbougebiet dat bestie fan 'e eksport fan katoen en tabak, wie fan miening dat
de steaten soeverein wiene en dat it nasjonale regear him dêryn skikke moast. It
yndustriële Noarden, dat baat hie by in beheining fan yn- en útfier om 'e eigen
fabriken te beskermjen tsjin bûtenlânske konkurrinsje, wie derfan oertsjûge dat
de Amerikaanske Uny soeverein wie en dat steatsregearings der wiene om 'e
besluten út te fieren dy't yn Washington nommen waarden. Pas doe't de
Boargeroarloch al in pear jier oan 'e gong wie, tekene de Noardlike presidint
Abraham Lincoln de Proklamaasje fan Emansipaasje wêrmei't er de slaven befrijde
(ynsafier't se yn gebieten libben dy't troch de Noardliken behearske waarden).
Om 'e earlikheid te bewarjen moat dêrby oantekene wurde dat dat net inkeld
bedoeld wie om in ein te meitsjen oan in ferdjerlike praktyk, mar ek as
strafmaatregel tsjin it Suden en om yn 'e oarloch moreel de boppehân te krijen.
Neigeraden dat de Noardlike troepen fierder opteagen, waarden de slaven yn it
Suden sadwaande befrijd, en mids 1865 wie Teksas de lêste steat dêr't de
slavernij ôfskaft waard.

De perioade fan 'e weropbou nei de Boargeroarloch wie yn 't earstoan in tiid fan
grutte foarútgong foar de befrijde negerslaven yn it Suden. Se (d.w.s. de
manlju) mochten foar it earst stimme yn nasjonale, steats- en pleatslike
ferkiezings, se rjochten eigen tsjerken, skoallen en ferienings op, en
ûntwikkelen in bloeiende kultuer. Yn 'e 1870-er jierren kaam der lykwols in
weromslach yn 'e foarm fan diskriminaasje en yntimidaasje troch blanken. It wie
yn dy tiid dat de rasistyske Ku Klux Klan oprjochte waard. Yn 'e 1890-er jierren
namen de Súdlike steaten ien foar ien saneamde Jim Crow-wetten oan, dy't de
rasseskieding en de útsluting fan swarten fan it kiesrjocht fan hegerhân
opleine. De measte Afro-Amerikanen leine har dêr by del en bearden hearrich en
ûnderdienich te wêzen om net it slachtoffer te wurden fan rasistysk geweld. Yn
1896 stelde it Amerikaansk Heechgerjochtshôf de Súdlike steaten op it mêd fan 'e
rasseskieding yn 'e saak Plessy vs. Ferguson yn it gelyk.

Om't de swarten yn it Suden behalven it stimrjocht ek frijwol eltse ekonomyske
ûntwikkelingsmooglikheid ûntsein waard, kaam oan it begjin fan 'e tweintichste
iuw de Afro-Amerikaanske Folksferhuzing op gong. Dêrby lieten hûnderttûzenen
earme swarten de útsichtleaze sitewaasje yn it Suden efter har om nei de grutte
stêden yn Noarden te ferfarren. Se bedarren fral yn 'e stêden oan 'e hegere
eastkust (Philadelphia, Washington, D.C., Baltimore, New York en yn mindere
mjitte Boston) en yn it Midwesten (Chicago, Detroit), dêr't se meastal it minst
beteljende wurk ferrjochten as fabryksarbeiders en yn earme wiken kamen te
wenjen dy't faak net folle mear as getto's wiene.

It ûntstean fan dizze nije befolkingsgroep yn 'e noardlike steaten, en de
muoisume ekonomyske ûntwikkeling fan 'e Afro-Amerikanen yn 'e gruttere stêden
fan it Suden lei de basis fan in mienskip dy't nei de Twadde Wrâldoarloch gjin
genoegen mear naam mei de hanthavening fan 'e status quo. Sa kaam om 1954 hinne
de Amerikaanske Boargerrjochtebeweging op, dy't sa neamd waard om't de
oanhingers derfan (dat trouwens net inkeld swarten wiene) foar de
Afro-Amerikanen deselde boargerrjochten opeasken as dy't de blanke Amerikanen
genoaten. De striid dy't dêrút fuortkaam, en dy't oant 1968 duorje soe, waard
fan 'e kant fan 'e Afro-Amerikanen en harren bûnsgenoaten oer it algemien min
ofte mear op pasifistyske wize fierd, mar der waard troch de Amerikaanske
autoriteiten, fral yn it Suden, mei grou geweld tsjin optreden.

De wichtichste lieder út dy tiid wie de swarte dûmny Martin Luther King, dy't in
foarbyld naam oan 'e geweldleaze striid foar de ûnôfhinklikheid fan Britsk-Ynje
troch Mahatma Gandhi. In oare lieder wie Malcolm X, dy't in folle radikalere
hâlding oannaam. Beide mannen waarden úteinlik fermoarde troch harren politike
tsjinstanners. U.m. troch de saneamde Mars op Washington en de taspraak dy't
dûmny King dêr oan 'e foet fan it Tinkteken foar Lincoln hold (bekend fan syn
útspraak I have a dream...), kaam it Amerikaanske regear ûnder druk te stean om
wat oan 'e sitewaasje te dwaan. Under de presidinten John F. Kennedy en Lyndon
B. Johnson waarden doe ferskate wetten oannommen dy't de rasseskieding en oare
rasistyske regeljouwing ferbeane. Sa waard mei de Boargerrjochtewet fan 1964
alle diskriminaasje op it mêd fan hûsfêsting, wurk en fakbûnen ferbean, en joech
de Kiesrjochtwet fan 1965 it federale regear foech om tafersjoch te hâlden oer
de registraasje fan kiezers en it hâlden fan ferkiezings yn 'e ôfsûnderlike
steaten. Fan 1966 oant 1975 soarge de saneamde Black Power-beweging foar in
útwreiding fan 'e politike doelen fan 'e Boargerrjochtebeweging ta ekonomyske
selsstannichheid en frijheid fan blanke autoriteit.

Hoewol't de Afro-Amerikanen hjoed de dei yn trochsneed noch altyd ta de earmere
lagen fan 'e Amerikaanske maatskippij hearre, hawwe se sûnt 1975 dochs
substansjele politike en ekonomyske foarútgong boekt. Yn 1989 waard Douglas
Wilder de earste Afro-Amerikaan yn 'e skiednis fan 'e Feriene Steaten dy't
keazen waard ta it amt fan gûverneur. Yn 2000 wiene der 8.936 Afro-Amerikanen
dy't in iepenbier amt ferfollen, mei dêrûnder leden fan it Amerikaanske Hûs fan
Offurdigen, leden fan 'e Amerikaanske Senaat, gûverneurs en opperrjochters. Yn
2001 wiene der yn totaal 484 swarte boargemasters yn 'e Feriene Steaten.

Op 4 novimber 2008 waard de Demokratyske senator Barack Obama de earste swarte
man dy't keazen waard ta it amt fan presidint fan 'e Feriene Steaten. Dêrby moat
trouwens oantekene wurde dat Obama, mei in Keniaanske heit en in blanke
Amerikaanske mem, eins strikt nommen gjin Afro-Amerikaan is (mei't er net
ôfstammet fan lju dy't foar de Boargeroarloch as slaven nei Noard-Amerika ta
brocht binne), al is syn frou Michelle Obama dat wol. By de ferkiezings yn 2008
stimde goed 95% fan 'e Afro-Amerikanen op Obama, dy't ek in oerweldigjende de
mearderheid fan jonge heech oplate blanke kiezers efter him krige, en in
mearderheid fan 'e Aziaten en Latino's. Yn 2012 waard Obama werkeazen foar in
twadde termyn.

Afro-Amerikanen binne yn grutte mearderheid Ingelsktalich, fral as de term yn 'e
inge sin brûkt wurdt, en resinte Afrikaanske ymmigranten dus net meirekkene
wurde. It dialekt fan it Amerikaansk-Ingelsk dat noch altyd troch de measte
Afro-Amerikanen sprutsen wurdt, is it Afro-Amerikaansk-Ingelsk. Allinne de heger
oplate elite sprekt dit net mear, om't dy derop delsjocht en dêrom it
Standert-Amerikaansk-Ingelsk oannommen hat. It Afro-Amerikaansk-Ingelsk (yn
Jeropa it bekendst fan rapmuzyk) wurdt karakterisearre troch in wat teamerige
útspraak en gearlûkings fan wurden. It liket sterk op it Súdlik
Amerikaansk-Ingelsk, dat sprutsen wurdt troch de blanken yn it Suden.

Men soe ferwachtsje kinne dat dy oerienkomsten feroarsake wurde trochdat de
slaven foarhinne it spraakgebrûk fan har eigners oernommen hawwe, mar dat is sa
net. Paradoksalernôch is it krektoarsom gien. It dialekt fan 'e slaven is
wierskynlik ier yn syn ûntwikkeling sterk beynfloede troch it ferienfâldige
Pidzjin-Ingelsk dat se oarspronklik brûkten om mei-inoar te kommunisearjen doe't
se noch ferskillende Afrikaanske memmetalen hiene. Letter lieten de rike
plantaazjehâlders harren bern fierhinne grutbringe troch in mammy, in âldere
slavinne dy't as bernefamke fungearre. Sa learden de bern fan 'e meast
foaroansteande boargers yn it Suden dus praten fan 'e negerslaven, wat meitiid
in ûnútwiskbere ynfloed op har spraakgebrûk hie. De minder rike blanken fan it
Suden, dy't gjin slaven hiene, pasten har oan it spraakgebrûk fan 'e
maatskiplike elite oan, en sa ûntstie it Súdlik Amerikaansk-Ingelsk.

In oare namme foar Afro-Amerikaansk-Ingelsk is Ebonics, dat yn 1973 gearstald
waard út ebony ("ebbehout"; d.w.s. "swart") en phonics ("fonetika"). Dizze term
krige pas bekendheid doe't yn desimber 1996 in skoaldistrikt yn Oakland, yn
Kalifornje, Ebonics de status fan skoalfak joech, om't men yn noed siet oer it
lege prestaasjenivo fan 'e Afro-Amerikaanske skoalbern en wol begriep dat it
ferskil tusken it Standertingelsk dat de bern op skoalle learden en it
Afro-Amerikaansk-Ingelsk dat se thús sprieken dêr foar in diel debet oan wie. It
die bliken dat dit in ûnbidich kontroversjele kwestje wie, sawol ûnder blanken
as ûnder Afro-Amerikanen, en in moanne letter moast it beslút ûnder swiere
publike druk weromdraaid wurde.

Njonken de sprekkers fan it Afro-Amerikaansk-Ingelsk binne der noch twa oare
lytse groepkes binne de Afro-Amerikaanske mienskip. De See-eilânkreoalen fan 'e
See-eilannen, in eilannerige dy't him útstrekt fan 'e noardeastkust fan Floarida
fia de kusten fan Georgia en Súd-Karolina hast oan Noard-Karolina ta, sprekke it
See-eilânsk Kreoalsk-Ingelsk, in taal mei in Ingelske basis mar dy't in protte
eleminten gemien hat mei de oarspronklike Westafrikaanske talen fan 'e
negerslaven. De isolaasje fan 'e eilannen hat dizze taalfoarm de mooglikheid jûn
om him te ûntjaan. It See-eilânsk Kreoalsk-Ingelsk wurdt ek wol Gullah neamd, al
wurdt dy namme troch in protte lju as lytsachtsjend beskôge.

En fierders binne der dan noch de Louisiaanske Kreoalen fan New Orleans en de
Mississippydelta, dy't Louisiaansk Kreoalsk-Frânsk sprekke. De Louisiaanske
Kreoalen binne yn grutte mearderheid ôfstammelingen fan 'e slaven fan 'e
tsientûzenen blanken en fan 'e frije kleurlingen (gens de couleur libre, faak
mei har eigen negerslaven), dy't nei New Orleans ta flechten doe't yn 1804 de
Frânske koloanje Sint-Domenikus (Saint-Domingue) ûnôfhinklik waard ûnder de
namme Haïty, wêrby't de eardere slaven dêre de macht yn 'e hannen krigen. Tsjin
1809 wie troch dizze ymmigraasje, dêr't de Amerikanen it leafst it near op lein
hiene, as se mar witten hiene hoe, New Orleans foar likernôch 90% Frânsktalich
en foar 63% swart wurden (wêrmei't it de "swartste" stêd fan 'e Feriene Steaten
wie; op it twadde plak lei Charleston, yn Súd-Karolina, dat foar 53% troch
swarten bewenne waard). Tsjintwurdich foarmje de Louisiaanske Kreoalen yn New
Orleans in ûnmisber part fan 'e pleatslike kultuer.

De Afro-Amerikanen binne foar it meastepart kristenen en leden fan protestantske
tsjerken (78%), wêrby't fral de denominaasje fan 'e baptisten grutte oanhing
hat. Ek binne in soad Afro-Amerikanen lid fan pinkstertsjerken en fan 'e
Jehova's Tsjûgen. Sa'n 5% hearre ta de Roomsk-Katolike Tsjerke, wêrûnder frijwol
alle Louisiaanske Kreoalen. Moslims meitsje 1% fan 'e Afro-Amerikanen út (mar
Afro-Amerikanen foarmje 20% fan 'e Amerikaanske moslims). Sokke moslims binne
gjin resinte migranten, mar lju dy't, fral ûnder ynfloed fan 'e Black
Power-beweging, weromkeare woene nei de religy fan harren foarâlden. Fan 'e
ferskate islamityske Afro-Amerikaanske groepen timmeret fral de kontroversjele
Nation of Islam tradysjoneel sterk oan 'e wei.

It is trouwens de fraach ynhoefier't de islaam yndie de godstsjinst wie fan 'e
oarspronklike Afrikanen dy't ta slaaf makke waarden. Nei alle gedachten wie mar
15-30% fan harren moslim, wylst in folle heger persintaazje út oanhingers fan
natoerreligyen bestie. En dat is de reden dat in part fan 'e Afro-Amerikanen
aktyf besiket om eleminten fan sokke natoerreligyen yn har libben yn te passen,
lykas it Kwanzaa-feest, dat wol fierd wurdt yn it stee fan kryst en âld en nij.
Fierders hawwe 20.000 oant 200.000 Afro-Amerikanen it joadendom oannommen.

Neffens gegevens fan 'e Amerikaanske folkstelling fan 2010 wiene der doe
42.020.743 Afro-Amerikanen yn 'e Feriene Steaten, wêrûnder 3.091.424 persoanen
fan mingd rasiaal komôf, dy't harsels ek ta oare etnyske groepen rekkenen.
Mei-inoar kaam dat út op 13,6% fan 'e totale Amerikaanske befolking. Yn 2000
wiene der yn 'e Feriene Steaten noch 34,6 miljoen Afro-Amerikanen, dy't 12,3%
fan 'e befolking útmakken, en men kin dus stelle dat harren befolkingsoandiel
groeit.

It heechste oandiel fan 'e befolking, 50,1%, meitsje de Afro-Amerikanen út yn 'e
Amerikaanske federale haadstêd Washington, D.C. Hoewol't se fierders prosintueel
ek fral sterk binne yn it Amerikaanske Suden, yn steaten as Mississippy,
Louisiana, Georgia, Súd-Karolina en Alabama, libje der yn absolute oantallen
mear Afro-Amerikanen yn noardlik en westlike steaten as New York en Kalifornje.
By de sifers yn 'e ûndersteande tabel wurdt trouwens gjin ûnderskie makke tusken
Afro-Amerikanen yn 'e inge sin en oare swarte Amerikanen.



https://fy.wikipedia.org/wiki/Yndianen

Yndianen binne de oarspronklike bewenners fan Noard-, Sintraal- en Súd-Amearika.
Neidat Kolumbus yn 1492 Amearika ûntdekt hie, tocht er yn India bedarre te
wêzen, en neamde de bewenners dêrom Yndianen.

By de komst fan Kolumbus hienen de Yndianen fan Noard-Amerika in
stammenstruktuer, wêrby't de ferskate stammen ûngelikense talen sprutsen en
kultueren hienen. Wol binne der twa grutte kultuerregio's oan te wizen. De
bekendste binne dy fan it uterste noarden (Arktysk gebiet) en dy fan de prairys
yn it Midden-Westen, de Grutte Flakten. De measte minsken wennen hjir lâns de
rivieren en wienen boer. Ek yn it easten en súdwesten fan Noard-Amearika wennen
boeren. De wichtichste gewaaksen, lykas op de Grutte Flakten, wienen stynske
weet, beannen en klabatsen. Fierders waard yn it súdwesten katoen en yn it
easten sinneblommen ferboud. Tabak waard sawat oeral ferboud.

Sintraal-Amearika (Meksiko oant en mei Panama) wurdt troch archeologen en
historisy opdield yn twa haadgebieten, Meso-Amearika (besteande út it sintrale
en súdlik part fan Meksiko, Belize, Gûatemala, El Salvador en parten fan
Hondûras, Nikaragua en Kosta Rika ) en Sintraal-Amearika (de moderne steat
Panama en grutte parten fan Kosta Rika, Nikaragua en Hondûras).

Meso-Amearika is it lân fan ferneamde folken lykas de Azteken en de Maya's.
Teffens is it ien fan de seis gebieten op de wrâld (de oare binne de sintrale
Andes, Egypte, Mesopotaamje, de Indusdelling en Sina) dêr't tige iere
technologysk komplekse kultueren ûntstien binne. De measte minsken wennen hjir
yn stêden of wienen boer. Midden-Amearika waard lange tiid sjoen as
"oergongsgebiet" tusken de "hege kultueren" fan Meso-Amearika en de Andes. Dêrom
waarden Kolombia en Ekuador der ek gauris by rekkene. Tsjintwurdich stiet
Sintraal-Amearika mear op himsels en krijt it in eigen plak yn de ynhiemske
skiednis. Ek hjir wennen oarspronklik benammen boeren.

Yn Súd-Amearika binne de wichtichste gebieten, de Andes en de Amazonebekken,
histoarysk sjoen heart ek it Karibysk gebiet hjirby. De Andes en Peru binne
sawat synonym oan de Inka's.



https://fy.wikipedia.org/wiki/Uganda

It lânskip yn Uganda wurdt bepaald troch de Nyl (Viktoria-Nyl en Albert-Nyl),
oerwâld en savannen. It grutste part fan it lân leit op in heechflakte
(om-ende-by 1000-1300 meter), dy't sa no en dan troch in berch ûnderbrekke
wurdt. De heechste piken yn dit meastentiids út savanne bestiene lânskip binne
de Mount Elgon (4321 meter) yn it easten en it 5119 meter hege Ruwenzorimassyf
yn it westen. Yn it súdeasten fan it lân leit it Fiktoriamar, foar de helte op
Ugandeesk grûngebiet.

Uganda wie iuwenlang in oergongsgebiet tusken de feehoedzjende Niloten yn it
noarden en de lânbouwende Bantû yn it suden. Healwei de 19e iuw waard it lân
troch de Arabieren ûntsletten. Wat letter kamen Britske sindelingen en Frânske
misjonarissen en ûntstie dêr in machtstriid tusken de Arabieren, Britten en
Frânsken. Uteinlik waard it gebiet yn 1894 in Brits protektoraat.

Op 9 oktober 1962 waard Uganda ûnôfhinklik en in jier letter in republyk binnen
it Britske Mienebest, mei kening Mutesa II as presidint en Milton Obote as
premier. Under Obote sloech Uganda yn 1970 de wei fan it sosjalisme yn en waard
de ekonomy uganisearre, dat ta gefolch hie dat mear as 20.000 Kenyanen it lân
útwiisd waarden. Yn 1971 slagge generaal Idi Amin (1971-1979) troch in
steatsgryp de macht te ferkrigen. Amin skeakele alle opposysje út en Obote waard
it lân útsetten. Syn bewâld is berucht wurden troch de moarden op politike
tsjinstanners. Hy wurdt ferantwurdlik hâlden foar de dea fan 300.000
tsjinstanners. Nei de fal fan Amin kearde Obote werom as presidint. Ek ûnder syn
bewâld foelen troch guerilla-oarloch en skeiningen fan minskerjochten noch ris
100.000 slachtoffers. It bewâld fan Yoweri Museveni sûnt 1986 hat relative
stabiliteit en ekonomyske groei brocht.

Yn it lân wurde goed fjirtich talen sprutsen. Sûnt de ôfhinklikheid is it
Ingelsk de offisjele taal. De meast sprutsen taal fan Uganda is Luganda dy't
foaral sprutsen wurdt yn de bewenne gebieten om Kampala, de haadstêd hinne, en
de stêden en wengebieten yn de Buganda regio fan Uganda dy't Kampala omfiemet.
De Lusoga en Runyankore talen wurden foaral sprutsen yn it súdeasten en
súdwesten fan it lân.

It Swahily, dat in soad sprutsen wurdt yn it easten en sintrale diel fan
East-Afrika, jildt as de twadde offisjele taal. Ek al hat dizze taal nea yngong
fûn by it Bantu sprekkende part fan de befolking, is it in wichtige taal lingua
franca yn de noardlike gebieten.

Neffens de folkstelling fan 2002 bestiet 84% fan de befolking fan Uganda út
Kristenen. De Roomsk-Katolike Tsjerke telt it grutste tal oanhingers (41,9%),
folge troch de Anglikaanse Tsjerke fan Uganda (35,9%). De dêrnei meast
foarkommende religy is de islam (benammen soennisme), dy't neffens de
folkstelling troch 12% fan de befolking oanhingen wurdt. Fierders binne der noch
wat lytske kristlike groepearringen.

Tradisjonele lokale leauwen bestien yn inkele lanlike gebieten en binne soms
mingd mei kristlike of islaamske leauwen. De Ynjers binne de meast wichtige
ymmigrantenkloft. Leden fan dizze mienskip binne benammen Ismaily (sjiityske
folgelingen fan Aga Kan) of hindoe.



https://fy.wikipedia.org/wiki/Tonger_(god)

Tonger (Nederlânsk: Donar, Noarsk: Thor) is de god fan de tonger. By de eardere
Friezen wie Tonger de god dy't mei de natuerkreften te meitsjen hie. Syn namme
jout sels al oan mei hokker krêften Tonger yn ferbining brocht waard. Hy stie
bekend as de fruchtberheidsgod of de god dy't de natuer hieltyd wer fernijt.
Foar de Friezen wie it ien fan de wichtigste goaden dêr't ús dei fan de wike, de
Tongersdei (yn it Aldfrysk: Thunresdei of Thunersdei) fan ôflaat is. By sawol de
iere Friezen as de Saksen hiet Tonger, Thuner.

Wat de Fryske god Tonger spesifyk oangiet binne wy tige min ynformearre, omdat
de Friezen út it tiidrek fan de tsjustere midsiuwen yn de 7e en 8e iuw harren
goaden loslieten en oerstapten op it Kristlike leauwen. Fan dy perioade is
amperoan wat bekend omdat skriftlike boarnen ûntbrekke. Foar mear ynformaasje
moatte wy liene by oare Germaanske folken dêr't wol mear fan bekend is, benammen
fan de Noarske Germanen.

Yn de Edda, dêr't de Noarske mytology yn beskreaun wurdt, komt Tonger nei foaren
as de wichtichste ûnder alle goaden en jildt hy as beskermhear fan sawol goaden
as minsken (Asgaard en Midgard). Op in wein lutsen troch twa bokken, rydt hy
troch de loft.

As ienige ûnder de goaden beskikt Tonger oer in machtich wapen, nammentlik syn
hammer dy't nei alle wurpen by him weromkomt. Dat wapen makket him gefaarliker
foar syn fijannen. As Tonger syn hammer smyt ûntstiet der wjerljocht. Dwergen
soenen dat machtige wapen foar him smeid hawwe.

De hammer is it symboal om oarder te bringen. Tonger skept op syn wize oarder yn
de wrâld fan de Friezen dy't eartiids noch hiel ticht ferbûn wienen mei de
natuer. De hammer fan de rjochter of fan in foarsitter is dan ek in oerbliuwsel
út de Germaanske kultuer en giet werom op de hammer fan Tonger.



https://fy.wikipedia.org/wiki/Sweedsk

It Sweedsk (svenska) is in Noard-Germaanske of Skandinavyske taal mei ûngefear 9
miljoen sprekkers. It is de grutste taal yn Sweden (8,8 miljoen sprekkers) en
ien fan de offisjele talen fan Finlân (300.000 sprekkers). Yn de Finske autonome
provinsje Åland is it Sweedsk de ienige offisjele taal.

It Sweedsk is nau besibbe oan de oare beide fêstelân-Skandinavyske talen, it
Deensk en it Noarsk. It Sweedsk en it Noarsk, en wat minder it Deensk, binne
ûnderling reedlik fersteanber. Grammatikaal binne de talen nau besibbe. De
stavering is wol ferskillend.

De wurdskat fan it Sweedsk is hast hielendal Germaansk. Dochs binne der ek in
soad lienwurden út foaral it Latyn, Frânsk en it (Neder)Dútsk. Tsjintwurdich
wurde der in soad wurden út it Ingelsk oernommen, oanpast as letterlik
oersetten.

De standerttaal (ek wol Rykssweedsk (rikssvenska)) is basearre op 'e dialekten
fan Stockholm en omkriten en fan it Mälardal. Oare farianten fan it Sweedsk
binne it Finlânsweedsk en it Estlânsweedsk.



https://fy.wikipedia.org/wiki/Soennisme

It soennisme (سونى) of de soennityske islam is de grutste haadstreaming fan de
islam. De op ien nei grutste streaming is het sjiïsme. It soennisme is ferdield
yn ferskate madhahib dy't neist inoar bestean sûnder opfallende ûnderlinge
konflikten.

It wurd soenna is Arabysk foar 'tradysje'. Soennityske moslims folge de tradysje
dy't basearre is op it libben fan de lêste profeet fan de islam, Mohammed. Dêrby
hat de hadit, in samling fan de preken en hannelingen fan Mohammed, neist de
Koaran, it hillige boek fan de moslims, in protte gesach ûnder de soenniten. Ek
de ynstimming fan de sahaba (de earste moslims) idjma-as-Sahaba neamd oer
bepaalde spesifike saken, en de qiyās (analogy) mei dizze en oare foarfallen
binne boarnen binnen de soennityske streaming fan de islam.

It soennisme is krekt as it sjiïsme ûntstien troch de opfolgingsstriid dy't
fuort útbruts nei de dea fan Mohammed yn 632. Neffens de soenniten hie Mohammed
by syn libben gien opfolger oanwiisd, en hied er ek net oanjûn op hokker wize in
opfolger bepaald wurde moast. Nei syn dea gong de striid tusken de oanhingers
fan Mohammed syn neef en skoansoan Aly en dy fan de kalifen. De soenniten binne
folgelingen fan de lêsten. De earste kalyf wie Mohammed syn skoanheit Abû Bakr.

Nei de earste fjouwer keazen kalifen wie it grutte skisma binnen de islam in
foldongen feit en kaam it kalifaat yn hannen fan opienfolgjend soennityske
dynastyën, de Omajjaden en de Abbasiden. Harren ynfloed yn de wrâld strekte him
fia de feroveringskrigen binnen in pear generaasjes út fan Spanje (de Pyreneeën)
oant de Pûndjaab yn eastlik Ynje.

De soennityske teology wykt op guon punten ôf fan dat fan de sjiïten: ûnder mear
oer de mahdi dêr't de soenniten noch wol leauwen dat de Mady komme sil. Fierders
is de posysje fan de imam foar de soenniten net folle mear as foargonger fan it
gebed op freed yn de moskee.



https://fy.wikipedia.org/wiki/Skrikkeljier

In skrikkeljier of stokkejier is in metoade om it ferskil op te heinen tusken in
kalinderjier en it sinnejier. Om't de ierde yn likernôch 365,2422 dagen om 'e
sinne hinne rint, soe in kalinder fan 365 dagen in hieltyd gruttere ôfwiking
krije. Dêrom hawwe de Gregoriaanske en Juliaanske kalinders ien kear yn de
fjouwer jier in skrikkeljier; in jier mei in febrewarismoanne fan 29 dagen, dy't
it jier 366 dagen lang makket.

It probleem foar de Juliaanske kalinder wie dat dizze korreksje te grut is.
Dêrom is der yn de Gregoriaanske kalinder gjin skrikkejier yn it jier dat in iuw
ôfslút, lykas 1800 of 1900, útsein it jiertal is dielber troch 400. It jier 2000
wie dus al in skrikkeljier.

Yn sinnemoannekalinders wurdt yn in skrikkeljier in hiele moanne tafoege, om't
in jier dêr altyd op itselde stuit yn in moannesyklus begjine moat, meast
nijmoanne. Sa hat de hebriuwske kalinder sân kear yn eltse njoggentjin jier in
skrikkeljier, mei efter Adar de skrikkelmoanne Adar Sheni, twadde Adar.



https://fy.wikipedia.org/wiki/S%C3%BAd-Afrika

Súd-Afrika (Afrikaansk: Suid-Afrika, Ingelsk: South Africa of yn it
Súd-Afrikaans-Ingels: Seffrica, Noard-Sotho: Afrika Borwa), is in lân dat, sa as
de namme bliken docht, oan de súdpunt fan Afrika leit. It lân grinzet yn it
noarden oan Namybje, Botswana en Simbabwe, yn it easten oan Mozambyk en
Swazilân. De ûnôfhinklike steat Lesoto wurdt hielendal omsletten troch
Súd-Afrika.

It lânskip hat in protte fariaasje, it binnenlân bestiet út heechflakte, bylâns
de râne lizze rûge heuvels en oan de kust in smelle flakke stripe. It tusken de
1000 en 1800 meter hege, útstrekke sintrale heechlân fan de Karroo wurdt
ûnderbrutsen troch ôfhandich lizzende berchpiken en yn it easten begrinzge troch
it Drakensberchtme. Fierders nei it easten leit de trochstrings smelle
kuststripe dy't net folle ûnderbrutsen wurdt.

De heechste berch fan it lân is de Njesuty op 3408 meter hichte. It klimaat fan
Súd-Afrika is trochstrings subtropysk.

Súd-Afrika beskikt oer in protte natuerlike rykdommen: goud, groom, antimoon,
stienkoal, izererts, mangaan, nikkel, fosfaten, tin, uranium, diamanten,
platina, koper, fanadium, sâlt, ierdgas.

De skreaune skiednis fan Súd-Afrika set útein op 6 april 1652 as Jan van
Riebeeck yn tsjinst fan de VOC in ferfarskingsstasjon stiftet by Kaap de Goeie
Hope. Dizze Nederlânske delsetting wreide himsels yn de 17e en 18e iuw stadich ú
nei it easten oant de Grutte Fiskrivier.

Yn 1806 besetten de Britten de Kaap en hienen de Nederlanners it net mear foar
it sizzen. Letter ûntstie der argewaasje tusken de Britten en de Nederlânske
boeren, ûnder oare fanwegen de kompensaasje foar de ôfskaffing fan de slavernij.
In soad Nederlânske (en ek Dútske en Hugenoatske) kolonisten, bekend as Boeren,
lutsen yn de jierren 1830-1840 ûnder de saneamde Grutte Trek fuort út de
kaapkoloanje, en stiften ûnôfhinklike republiken, de Oranje Frijsteat en
Transvaal. In krewearjen fan de Boeren om ek Natal yn te lûken waard ôfslein
troch de Sûloes ûnder lieding fan Dingaan, de broer fan de ferneamde Shaka
Sûloe. It wienen foaral syn oarloggen tsjin oare stammen dêr't de Boeren sa
maklik opgong troch meitsje koenen. Letter waarden de Sûloes ferslein troch de
Britten.

Yn 1867 waarden der diamanten en yn 1886 goud fûn yn de Boererepubliken. Troch
dizze ûntdekkings naam de rykdom, ymmigraasje en ûnderwerping fan de
oarspronklike bewenners ta. De Boeren fersetten harren in skoft lang tsjin de
Britten, mar waarden ferslein yn de Earste Boereoarloch (1880-1881) en de Twadde
Boereoarloch (1899-1902). Yn 1910 waard de Uny fan Súd-Afrika foarme, dy't in
ûnôfhinkelike steat waard yn it Britske Mienebest. Yn 1931 waard Súd-Afrika in
Dominion. Súd-Afrika fierde de polityk fan apartheid (skieden ûntwikkeling fan
de ferskate rassen) yn, hokker nei de ferkiezingsoerwinning fan de Nasjonale
Partij yn 1948 noch fierder fersterke waard.

Yn de jierren '90 einige de apartheid. De doetiidske presidint de Klerk liet de
bekende anti-apartheidsaktivist Nelson Mandela frij op 11 febrewaris 1990, en yn
1994 waarden foar it earst algemiene ferkiezings foar alle rassen hâlden. Troch
de oerwinning fan it ANC, kaam der in nij bestjoer dat foar in grut part út
minsken bestie út de (foaral swarte} anti-apartheidsgroepearring. De lieding wie
earst yn hannen fan, letter ûnder Thabo Mbeki. It nije regear fierde in belied
fan 'rjochtstellende aktie' om de ûngelikenens fan it ferline in ein te
meitsjen. Sûnt 1996 is der in nije grûnwet. Súd-Afrika is in republyk yn
transformaasje. It is ek it lân mei in ferskuorrend grut ferskil tusken earm en
ryk, en it hat it heechste persintaazje HIV-besmetten yn de wrâld.

Neffens de lêste folkstelling fan 2001 bestie de befolking fan Súd-Afrika út
.... ynwenners. Lykwols nimt de befolking alle jierren mei 0,46% yn grutte ôf.
Dizze ynkrimping wurdt feroarsake troch de AIDS-epidemy.

Yn de grûnwet fan Súd-Afrika stiet ek dat it Khoi, San, Nama en de
Súd-Afrikaanse Gebeartetaal befoaredere wurde, mar dizze talen binne net
offisjeel. Oare net offisjele talen binne it Dútsk, Portegeesk, Frânsk,
Fanagalo, Lobedu, Noard-Ndebele en Phuty.

Neffens de lêst folkstelling wie 79,7% fan de Súdafrikaanske befolking kristen.
Hjirfan hearen 11,1% by de Zion Christian Church, 8,2% by Pinkstergemeente, 7,1%
by de Roomsk-Katolike Tsjerke, 6,8% by de Metodistetsjerke, 6,7% by de
Nederdútsk Grifformearde Tsjerke, 3,8% by de Anglikaanse Tsjerke en hearden 36%
by oare kristlike tsjerken. Meastepart fan de blanke Afrikaners heare fan âlds
by de kalvinistysk-protestantske Nederdútsk Grifformearde Tsjerke.

Fan de befolking hinget 1,5% de islam oan en 1,3% it hindoeïsme. 15,1% fan de
Súdafrikanen wie net leauwich, 2,3% hat in oar leauwe en fan 1,4% wie it net
bekend. In protte minsken dogge sawol oan it kristlik leauwe as in
natoerreligys.

BYP per persoan is $9.700 (2007). Gearstalling fan BYP per sektor is 3,2%
lânbou, 31,3% yndustry en 65,5% tsjinsten.

De útfierende macht leit by de presidint en syn ministers. De presidint beneamt
de ministers sels. De wetjouwende macht bestiet út in twakeamer-parlemint
ferdielt oer de Nasjonale Gearkomste (National Assembly/Nasionale Vergadering)
mei 400 sitten en de Nasjonale Ried fan Provinsjes (National Council of
Provinces/Nasionale Raad van Provinsies) mei 90 sitten. De lêste macht is de
rjochterlike macht. Yn Johannesboarch sit de rjochtbank dy’t him dwaande hâldt
mei grûnwetfraachstikken. De heechste rjochtbank foar saken fan iepenbiere
oarder sit yn Bloemfontein. De standert rjochtsaken wurde op lokaal nivo hâlden.

Yn it tiidrek 1910-1994 hie Súd-Afrika fjouwer provinsjes: Transvaal,
Oranje-Frijsteat, Natal un de Kaapprovinsje. Sûnt 1994 is it lân bestjoerlik
yndielt oer 9 provinsjes:



https://fy.wikipedia.org/wiki/Psychology

Psychology, sielkunde, is de wittenskiplike stúdzje nei it hâlden en dragen fan
minsken en de mentale prosessen dy't dêrby hearre.

Ornaris wurdt de psychology as in sosjale wittenskip kategorisearre. It
ûndersyksfjild fan de psychology is lykwols breder. Ofhinklik fan it dielmêd of
psychologyske perspektyf kin de psychology ek as natoerwittenskip of
geastewittenskip yndield wurde. De ûndersiken dy't dien wurde drage by oan de
psychologyske teoryen dy't brûkt wurde om it hâlden en dragen fan minsken better
begripe te kinnen.

De skiednis fan de psychology giet werom nei de âldheid. Ferneamde Grykske
filosofen út dy tiid binne Thales, Plato en Aristoteles.

Yn 1879 waard it Ynstitút foar Eksperimintele Psychology oan de Universiteit fan
Leipzig oprjochte troch Wilhelm Wundt. Dat momint kin sjoen wurde as it begjin
fan de moderne psychology as sosjale wittenskip. As oprjochter fan it Ynstitút
foar Eksperimintele Psychology wurdt Wilhelm Wundt de "grûnlizzer fan de
eksperimintele psychology" neamd. Yn de jierren nei Wundt ûntwikkelen oare
wittenskippers oare perspektiven binnen de psychology lykas Sigmund Freud mei
syn psycho-analytyske perspektyf en John Broadus Watson dy't grûnlizzer foar it
behaviorisme (gedrachs perspektyf) waard.



https://fy.wikipedia.org/wiki/Oregon

Oregon is ien fan de steaten fan de Feriene Steaten fan Amearika.De haadstêd is
Salem.

De Amearikaanse steat Oregon makke eartiids part út fan in noch folle grutter
gebiet dat ûnder twadielich Britsk-Amerikaansk bestjoer stie, de Oregon Country.
Sûnt 1846 waard it gebiet opsplitst by de 49e breedtegraad. Ut it lân súdlik
dêrfan ûntstie it Amerikaanske Oregon territorium. Op 14 febrewaris 1859 waard
Oregon formeel de 33e steat fan de Feriene Steaten.

De steat Oregon is 255.026 km² grut en heart by de Pasifik tiidsône, útsein in
lyts stikje yn it easten dat ûnder de Mountain-tiidsône falt.

Oregon leit oan de Grutte Oseaan en grinzet oan de steaten Washington, Idaho,
Kalifornje en Nevada.

Fan noard nei súd rint it Kustberchtme, in berchrige mei as heechste punt de top
fan de stratofulkaan Mount Hood (3426 m). Westlik dêrfan falt net folle rein.
Dêrom is it súdeastlike part fan de steat drûger en flakker.

In wichtich nijsgjirrichheid is de Kratermar, de djipste mar fan de Feriene
Steaten. De mar fan om-ende-by 600 meter djip ûntstie sa'n seistûzen jier lyn út
de fulkaan Mount Mazama.

Oare marren yn Oregon binne de Malheurmar en Boppe Klamathmar. De wichtichste
rivieren binne de Kolumbia, dy't it grutste part fan de grins mei Washington
foarmet en de Snake, dy't in grut stik fan de grins mei Idaho foarmet.

It gebiet dat lâns de rivier de John Day leit is ien fan de wichtichste
fynstplakken fan fossilen op de wrâld. Geologysk nijsgjirrich binne ek de Lava
Lands. Yn it nasjonaal park waard yn 2003 in Sombere huningswam ûntdekt mei in
ûndergrûnsk trieddestelsel fan 8,9 km². It is it grutste organisme fan de wrâld.



https://fy.wikipedia.org/wiki/Oman

Oman (oant 1970 bekend as Maskat en Osman) is in lân yn it West-Aazje. De
haadstêd is Maskat en de sultan fân de absolute monargy is sûnt 1970 Qaboes bin
Said Al Said.

Oman bestiet foar it grutste part út in stiennige woastynflakte, mei yn it
noarden in rige bergen (al Jebel al Akhdar).

By de noardeastkust lâns rint in ûngefear 15 km lange fruchtbere stripe lân. Oan
de súdeastkust lizze de grutste stêden fan it lân mei de haadstêd Muskat.

Troch de iuwen hinne wie it lân Oman in sintrum foar hannelers. Yn 1508 waard de
wichtige havenstêd Muskat troch de Portegezen beset, en holden der kontrôle oant
it oermastere waard troch de Osmanen yn 1659. Oman gong diel útmeitsjen fan it
Ottomaanske Ryk. Yn 1741 waarden de Osmanen ferdreaun en kaam de tsjintwurdige
sultan-dynasty fan hearskers opsetten, de Abû Saids.

Oan it begjin fan de 19e iuw waakste Oman út ta in macht fan betsjutting, mei
besittings yn Perzje, Belûtsjistan en Sansibar, mar stadichoan ferlear it har
besittings. Yn 1891 waard Oman in Britsk protektoraat en bleau dat oant 1971.
Dat jier waard it ûnôfhinklik mei sultan Qaboes bin Said Al Said al steatshaad.

Nei skatting wenne der yn 2005 2.567.000 minsken yn Oman. Dêrmei is it ien fan
de tinstbefolke lannen op de wrâld. Lykwols nimt de befolking yn rap tempo ta en
sil nei gedachten oer 20 jier ferdûbele wêze.

Der libje yn Oman ek noch ferskate oare befolkingsgroepen. De saneamde
Sansibarys binne neisieten fan Omanys dy't eartiids nei Sansibar lutsen. Sûnt
1970 binne in protte weromkomd. Njonken Arabysk sprekke sy ek Swahily. Fierders
wurke der in protte gastarbeiders, dêr't measten fan út Ynje, Banglades, de
Filipinen en Sry Lanka weikomme en fral yn de tsjinstferlienende sektor wurkjen.
De Jeropeanen, meastal Britten mar ek Nederlanners, wurke by banken of hawwe oar
heech kwalifisearre wurk, û.o. yn de oaljeyndustry.

Goed 75% fan de befolking is Ibady Moslim, in ortodoks islamitysk leauwen. It is
sûnt lange tiid de dominante religy fan it lân. Sûniten en Sjyiten foarme
minderheden.

De net-Moslim religys wurde troch minder as 5 %fan de befolking oanhongen en
bestiet benammen út Hindoes, Boedisten, Zoroastrians, Sikhs, Baha'is, en
Kristenen. Foaral gastarbeiders binne oanhinger fan dy leauwen.



https://fy.wikipedia.org/wiki/Oarloch

Oarloch of kriich is in wapene striid tusken folken of steaten. As etnyske of
religieuze groepen binnen deselde steat mei inoar in wapene striid fiere is
sprake fan in boargeroarloch. Men sprekt fan in wrâldoarloch as in mearderheid
fan de grutste en sterkste lannen oer de hiele wrâld by de oarloch belutsen is.
Oarloggen tusken steaten ûnderling binne tsjintwurdich seldsum.

Foar oarloch oer stiet frede, in tastân wêryn alle folken en naasjes elkoars
bestean respektearje en sels wurdearje. Tusken oarloch en frede besteane in soad
tuskenfoarmen, lykas de Kâlde Kriich of de wapenstilstân. Fan begjin ôf oan is
oarloch fiere al bûn oan wetten en regleminten, al binne dy yn de rin fan de
tiid wol feroare. Der is benammen in soad neitocht oer de rjochtfeardiging fan
in oarloch. Sûnt 1945 is neffens it ynternasjonaal rjocht it sûnder mis fieren
fan in oarloch gjin rjochtfeardich middel mear foar it oplossen fan konflikten.
Pas as alle diplomatike middels brûkt binne kin besluten wurde ta de ynset fan
wapene middels.



https://fy.wikipedia.org/wiki/Nikarag%C3%BBa

Nikaragûa leit op de lânbrêge fan Sintraal-Amearika en wurdt begrinzge troch de
Grutte Oseaan yn it westen en de Karibyske See yn it easten. It westlike diel
fan it lân is bercheftich, hjir komme û.o. de fulkanen Cerro Negro en Momotombo
omheech. De heechste berch is de Pico Mogotón dy't op de grins mei Hondueras
leit en 2.438 meter heech is. De eastlike gebieten lizze yn in leechflakte dy't
foar it meastepart út tropysk reinwâld bestiet.

Yn Nikaragûa lizze twa grutte marren dêr't de Mar fan Nikaragûa de grutste fan
is. Yn dat mar libje de ienige swietwetterhaaien fan de wrâld. De oar grutte mar
is de Managûamar. De wichtichste rivieren binne de San Juan, de Tipitapa en de
Koko.

Oan de Grutte Oseaan kust lizze de wichtichste befolkingssintra fan it lân,
wylst de eastlike en súdlike parten tin bewenne binne. De haadstêd en teffens
grutste stêd fan it lân Managûa. Inkele oare steden binne Corinto, Estilí,
Granada, León, Masaya, Matagalpa, Jinotega, Rama, Rivas en San Carlos

It gebiet fan it tsjintwurdige Nikaragûa waard troch Kolumbus ûntdutsen op syn
fjirde tocht nei Amearika en letter fierder ferkent troch Gil Gonzales de Avila
yn 1522. Yn de 17e iuw festigen har Hollânske, Ingelske en Frânske frijbûters
oan de kust, folge troch Spaanske ymigranten yn de 18e iuw en makke ûnderdiel út
fan de Spaanske koloanje yn Amearika.

Yn 1823 skiede Nikaragûa har ôf fan Spanje en makke it oant 1838 diel út fan it
Sintraal Amerikaanske steatebûn. De 19e iuw waard karakterisearre troch in fûle
striid tusken Liberalen en konservativen. Tsjin it bewâld fan de diktator José
Santos Zelaya (1893-1909) rjochten him hieltyd gearspannings en opstannen. In
ynterfinsje troch de Feriene Steaten makke in ein oan dizze tastân. Zelaya waard
ferdreaun en Nikaragûa waard in soarte protektoraat fan de Feriene Steaten. It
Bryan-Chamorro-Ferdrach út 1916 joech de Feriene Steaten it rjocht om in kanaal
troch Nikaragûa te graven en in fleatbasis oan te lizzen yn de Golf fan Fonseka.
It Amerikaanske leger gong pas út Nikaragûa wei yn 1937.

Nei it fertrek fan de Amearikanen krijt de family Somoza it yn Nikaragûa foar it
sizzen dy't it lân desennia lang regeard hat. Sy wienen korrupt en diktatoriaal.
Yn 1979 waard har rezjym omfier smiten troch de Sandinisten, in sosjalistyske
gueriljabeweging.

De earste bewenners fan Nikaragûa wiene de Yndianen. Nei de ûntdekking fan
Amearika troch Kolumbus arrivearen de blanken, meast Spanjerts. Tsjintwurdich
bestiet de befolking fan Nikaragûa foar it grutste part út Mestiezen (69%) en
blanken (17%), de oare hawwen Afrikaansk (9%) en Yndiaansk (5%) bloed.

Nikaragûa is tradisjoneel sjoen in katolyk lân. De grutste godstsjinst is de
Roomsk-Katolike tsjerke. It oantal beliders rint lykwols tebek, wylst oare
kristlike kloften as de Evangelyske Protestanten en Mormonen yn tal tanimmen.
Dêr binne ek grutte Anglikaanske en Moravian mienskippen oan de Karibyske kust.
It boedisme is taneamd ûnder ynfloed fan de ymmigraasje fan Sinezen.



https://fy.wikipedia.org/wiki/Nazy-D%C3%BAtsl%C3%A2n

Mei Nazy-Dútslân, it Grutdútske Ryk of it Tredde Ryk is it Dútslân yn it tiidrek
1933 oant en mei 1945. Yn 1939 waard de Ynfal yn Poalen troch Nazy-Dútslân it
begjin fan wat de Twadde Wrâldkriich waard, dy't earst einige yn 1945.

De eftergrûn fan de nasjonaal-sosjalistyske machtsoername yn 1933 spilet him ôf
yn de demokratyske Weimarrepublyk. Yn dy republyk binne grutte
sosjaal-ekonomyske problemen. Sawol kommunisten as nasjonalisten krigen yn 'e
rin fan it ynterbellum stadich harren nocht fan de liberale demokrasy. Oan de
tritiger jierren ta wienen de demokratyske partijen wol oan 'e macht, mar it
bestjoer siet yn swier waar. De ekonomyske problemen dy't folgen op de Wall
Street crash yn 1929 en de oanboazjende wurkleazens joegen de Weimarrepublyk de
deastek. Nei 1930 krige de ekstreem-rjochtse NSDAP hieltyd mear stimmen by de
ferkiezings. Mei populistyske gjalpen koe de partij it folk bewege om
nasjonaal-sosjalistysk te stimmen. It nasjonaal-sosjalisme waard troch de partij
keppele oan de langstme fan it folk nei in nasjonale ienheid.

Op 30 jannewaris 1933 waard Adolf Hitler fan rykspresidint Paul von Hindenburg
beneamd ta rykskânselier fan de Weimarrepublyk. Nei de beneaming fan Hitler
moasten der nije ferkiezings komme foar de Ryksdei, dy't 5 maart 1933 keazen
wurde soe. De Ryksdeibrân fan 27 febrewaris 1933 brûkten de nazys foar harren
propaganda. De nasjonaal-sosjalisten joegen de kommunisten dêrfan de skuld. De
NSDAP krige 44 persint fan de stimmen. Troch it oannimmen fan de wet
'Gleichschaltung der Länder mit dem Reich' (lykskeakeling tusken de dielsteaten
en it ryk) moast de KPD syn sitten yn it parlemint opjaan. Dêrmei hie de NSDAP
de absolute mearderheid yn it parlemint. Op dyselde wize waard yn de simmer fan
1933 besletten om de SPD út de Ryksdei te setten. Der folgen wetten dy't in ein
makken oan de minskerjochten en de skieding fan de machten. De Gestapo hold
tafersjoch op mooglike ynlânske wjerstân.

De Dútske ekonomy waard hieltyd mear troch de oerheid stjoerd. Dy ûntjouwing wie
al foar Hitler begûn, de NSDAP gie dêrmei fierder. Diels ynspirearre troch de
New Deal fan Franklin Delano Roosevelt kamen grutte bouprojekten fan 'e grûn.
Arbeiders waarden massaal ynset foar de oanlis fan ferskillende sneldiken. Neist
in minderjend tal wurkleazen en bettere hannelsmooglikheden troch de sneldyk wie
der ek in strategysk militêr foardiel. It ferfier fan soldaten en materieel
waard in hiel stik makliker. De ekonomyske oplibbing en it minderjende oantal
wurkleazen en stigende produksje wie finansjeel mar foar de helte dutsen troch
belestingen en oare ynkomsten fan de oerheid. It wie nedich om grutte lieningen
te nimmen sadat de oerheidsskuld yn 1939 fjouwer kear heger wie as yn 1933.

Yn 1933 luts it Dútske Ryk him op oantrunen fan Adolf Hitler werom út it
Folkebûn. De nazy-lieding hie gjin ferlet fan gearwurking. Yn novimber 1937 die
Hitler syn minister fan bûtenlânske saken te witten dat hy it
Lebensraum-probleem oplosse woe troch it Dútske Ryk út te wreidzjen mei
Eastenryk en Tsjechoslowakije. Eastenryk wie pas yn 1918 in lân wurden dat
ûntstean wie út it Eastenryksk-Hongaarske keizerryk. It gearfoegjen fan Dútslân
en Eastenryk, de 'grut-Dútske oplossing', wie yn 1871 net slagge en wie neffens
de Frede fan Versailles ferbean. De benaudens foar in sterk Dútslân wie grut.
Dochs wienen de minsken sawol yn Dútslân as yn Eastenryk posityf oer in
gearfoeging. Dútslân stelde it regear fan Eastenryk in ultimatum. Fuort nei it
ferrinnen fan it ultimatum yn maart 1938 marsearren Dútske soldaten troch
Eastenryk. It Dútske leger ûnderfûn amper wjerstân fan de befolking. Hja
sprieken oer in "Heim ins Reich". Dêrmei wie it earste part fan de útwreiding
fan it Ryk dien. Op de Konferinsje fan München yn septimber 1938 waard tusken
Frankryk, it Feriene Keninkryk, Dútslân en Italië praten oer de takomst fan
Tsjechoslowakije. Mei it Ferdrach fan München lieten de oanwêzige Europeeske
lannen in Dútske besetting fan it Sudetelân ta. In healjier letter waard de rest
fan Tsjechoslowakije ynlive as it Protektoraat Bohemen en Moravië. It Feriene
Keninkryk en Frankryk woenen gjin fierdere anneksaasjes fan it Dútske Ryk. De
beide lannen joegen in garânsje oan Poalen, foar it gefal dat dat lân oanfallen
wurde soe.

Mei de Dútske oanfal op Poalen yn septimber 1939 begûn de Twadde Wrâldkriich.
Mei twa wiken striid wie Poalen ferovere. It westlike part waard ynlive yn it
Dútske Ryk. De rest fan it gebiet dat troch de Dútsers beset wie kaam ûnder it
'Generalgouvernement Polen'. In wykmannich letter besette de Sowjetuny it
eastlike diel fan Poalen. Dútslân en de Sowjetuny hienen yn augustus in
net-oanfalspakt tekene, it saneamde Molotov-Ribbentroppakt. Yn maaie-juny 1940
rûn it Dútske leger de Benelúks, Frankryk, Denemark en Noarwegen ûnder de foet.
Yn juny 1941 naam Hitler it beslút ta Operaasje Barbarossa. Op 5 desimber stiet
it Dútske leger foar de stêden Moskou en Leningrad.

It grutste ferlies fan Dútslân oan it eastfront wie yn de Slach om Stalingrad.
Sawol Hitler as Stalin wie Stalingrad symbolysk, omdat de stêd de namme fan
Josef Stalin droech. De Dútsers hienen sawat de hiele stêd beset, mar nei in
lange striid setten de Sowjets in tsjinoanfal yn it noarden en westen fan de
stêd yn. De folsleine Dútske legermacht mei in oarspronklike sterkte fan 300.000
soldaten waard besingele. Sawol de Dútsers as de Sowjets hienen grutte
ferliezen. Nei de besingeling fan de Sowjets krigen de Dútsers help fan de
Luftwaffe, om mei help fan fleantugen oan kûgels en iten te kommen. Swiere
wapens koenen beide partijen net ynsette by de stedsgefjochten. By de grutte
Russyske oanfal waard sa likernôch 1 miljoen soldaten ynset. De grutste fout fan
Hitler wie it net-weromlûken fan Dútske troepen wylst der genôch tiid wie. De
Alliearden koenen dy fout skoan brûke.

Yn 1943 waard it by de Dútske befolking stadichwei dúdlik dat se rekken hâlde
moasten mei in ferlies. It ferlies fan de Slach om Stalingrad wie net it
iennichste militêr-strategyske kearpunt yn de Twadde Wrâldkriich. It stie al
langer fêst dat Dútslân de oarloch net winne koe, mar foar de befolking wie
Stalingrag in psychologyske foarfal. Sawat elke famylje hie in sibbe ferlern yn
Stalingrad. Yn febrewaris 1943 hold Joseph Goebbels syn "Wollt Ihr den totalen
Krieg"-rede (wolle jim de folsleine kriich?). Goebbels die dat nei it ferlies
fan Stalingrad en militêre tebeksetters yn Noard-Afrika. Hy besocht de Dútsers
safier te krijen om te fjochtsjen foar harren 'bestean'. De tanimmende alliearde
bombardeminten en de Russyske opmars yn it easten brûkten de nazys as
propaganda. Yn july 1943 waard in grut part fan Hamburch troch in bombardemint
fan de alliearden ferneatige. Yn july 1944 oerlibbe Hitler in oanslach fan
Dútske offisieren dy't in ein meitsje woenen oan de ferlerne kriich.

Nei de ynfaazje yn Normandië en de alliearde opmars oan it westfront beslute
Hitler ta it Ardennenoffensyf. It wie it lêste offensyf fan Nazy-Dútslân yn de
Twadde Wrâldkriich. Nettsjinsteande it ferrassingselemint rûn it offensyf frij
gau fêst. Operaasje Market Garden wie definityf it lêste Dútske sukses. Yn de
earste moannen fan 1945 wie der sawol oan it eastfront as oan it westfront
sprake fan grut terreinferlies. Yn jannewaris 1945 bruts it eastfront hast nei
in massale Russyske oanfal. Yn de Slach om Berlyn waard de Volkssturm ynset, in
folksmilysje mei manlju fan tusken de 16 en 60 jier. Op 30 april 1945 die Hitler
himsels tekoart yn syn bunker yn Berlyn. Op 8 maaie tekene Karl Dönitz de
folsleine Dútske kaputilaasje. Dêrmei kaam it nazy-rezjym ta in ein.

Adolf Hitler wie de iennige politike lieder, as diktator mei Führer as titel. De
twadwichtichste persoan, nei Hitler, wie Heinrich Himmler, de lieder fan de
Schutzstaffel. Doe't Hitler himsels tekoart die op 30 april 1945, waard admiraal
Karl Dönitz Dútslâns politike lieder. Under Dönitz ûntstie it Flensburchregear.
Op 23 maaie 1945 waard Dönitz en syn regear fêstnommen troch de Alliearden. De
folsleine kaputilaasje fan Dútslân yn de Twadde Wrâldkriich wie dêrfoar al
tekene, wat feitlik de ein wie fan it Tredde Ryk.

De NSDAP besocht it bestjoer safolle mooglik te sintralisearjen yn Berlyn. Dêrby
hearde in nije bestjoerlike yndieling. De bestjoerlike ienheid dy't ûnder it
sintrale regear foel wie de 'Ryksgoa'. Oan 'e ein fan 1942 wienen Lúksemboarch
en Eastenryk folslein anneksearre troch it Tredde Ryk. Elsas en Lotaringen
hearden foar de Earste Wrâldkriich by Dútslân en waarden ek anneksearre. Yn it
easten waard it Sudetelân in ryksgoa. Wat oerbleau fan Tsjechje wie it
Protektoraat Bohemen en Moravië. It grutste part fan it hjoeddeiske Poalen waard
anneksearre, it eastlike part foel ûnder it 'Generalgouvernement Polen'. De
anneksearre gebieten waarden yn Ryksgoäen yndield.

Om fierdere anneksaasje mooglik te meitsjen waard it Reichskommissariat ynfierd.
Meiïnoar wienen der fjouwer Reichskommissariaten:

It ferskil tusken in Reichskommissariat en Militärverwaltung is it bestjoer. By
in Reichskommissariat wurdt it gebiet troch NSDAP pommeranten bestjoert. By de
Militärverwaltung wie in militêre kommandant bestjoerder.



https://fy.wikipedia.org/wiki/Mohammed

Mohammed (Arabysk:محمد, Moehammad) wat sokssawat betsjut as "earbiedweardige"
(Mekka, 569/570/571 - Medina, 8 juny 632) is dejinge dy't beskôge wurdt as de
grûnlizzer fan de Islam. Yn dizze godstsjinst wurdt hy sjoen as de lêste profeet
en boadskipper fan God dy't de lêste iepenbiering fan him ûntfongen hawwe soe.
Troch Moslims wurdt hy dêrom oantsjutten as ít Segel fan de Profeten.

Mohammed waard berne te Mekka út in ferearme staach fan de machtige stam fan de
Koeraisjiten en grut brocht troch syn pake Abd al-Moetalib. Op 25 jierrige
leeftyd boaske hy de fyftjin jier âldere keapmanswiddo Sjadidja. Fan harren bern
bliuw allinnich in dochter, Fatima yn libben. Nei in oantal fisioenen dêr't him
de ingel Gabriel yn ferskynde, set hy yn 610 útein mei preekjen. Hy fermanne de
ynwenners fan Mekka harren ôf te kearen fan in materialistysk libbenswize en
ôfgoaderij. Letter kaam yn syn preekjen de ûnderwurping (islam) oan de iene God
(Arabysk: Allah) op de foargrûn. Yn Mekka krige hy net folle stipe en moast yn
622 útwike nei Jathrib (letter Medina neamd), dêr't syn optreden in sukses wurde
soe.

Nei ferskate wapene konflikten mei Mekka koe Mohammed yn 630 as oerwinner syn
yntocht hâlde yn Mekka; it begjin fan de sêgetocht fan de Islam. Nei syn dea,
waarden troch syn neiste folgelingen syn iepenbieringen optekene yn de Koran.



https://fy.wikipedia.org/wiki/Leafde

Leafde beslacht in breed ferskaat oan gefoelens fan affeksje, tagedienens en
tawijing foar oare persoanen of foar bisten of dingen. It rint útinoar fan
romantyske en/of seksuële gefoelens foar immen mei wa't men in relaasje hat of
hawwe wol, oant affeksje foar jins âlden en oare famyljeleden, freonen en
húsdieren, mar kin (foar libbenleaze dingen oer) ek basearre wêze op gefoelens
fan geniet dy't opwekke wurde troch it dwaan of ûndergean fan it ien of oar,
lykas it iten fan in beskaat gerjocht of it dielnimmen oan in beskate sport.

Yn 'e sterkste foarm jout leafde minsken de yndruk dat se sûnder it objekt fan
harren leafde net mear fierder libje kinne; dêrmei binne se psychologysk
ôfhinklik fan 'e oanwêzichheid fan dat objekt. Leafde kin jin ek it gefoel jaan
dat men ûnoerwinlik is, en dat men alles oer hat foar dejinge dêr't men fan
hâldt. It tiidwurd dat by leafde heart is hâlde fan. It komt lykwols gauris
foar, benammen by romantyske leafde, dat de gefoelens mar fan ien kant komme;
dat neamt men ûnbeäntwurde leafde. Soks kin foar in protte leafdesfertriet
soargje. Persoanen dy't faninoar hâlde, neamt men wol minners of frijers. It
symboal fan 'e leafde is it hert, mei't men foarhinne miende dat de minsklike
gefoelens út it lichaamlike hert kamen.

De betsjuttings dy't oan it begryp 'leafde' jûn wurde, binne sterk kultureel en
maatskiplik ynspirearre. Fanút de kristlike tradysje fan 'e Westerske wrâld
jildt it as in himsels opofferjende en foar oaren woldiedige hâlding (agape).
Dizze soarte fan leafde rjochtet him op it ferlet fan in oar en siket wat it
bêste foar sa'n oar is. Yn dat gefal lit de leafde de oare de frije kar om dy
leafde te beäntwurdzjen of net. Dit soarte leafde freget offers en bodzjen foar
harren dy't dernei stribje. Mar foar de pear minsken dy't folslein ôfstân dien
hawwe fan harren egoïsme is dizze leafde in libbene boarne dy't gjin ynspanning
mear ferget, mar fanselssprekkend en natuerlik is.

In rommere definysje fan leafde is de leafde sûnder betingst (metta). Dat is de
soarte fan leafde dy't foar de oare persoan de folsleine romte en frijheid skept
om him- of harsels wêze te kinnen. Leafde kin him ek uterje as garitas, in
skinking oan in goed doel. Garitas bart benammen om emosjonele redens, basearre
op it graach helpe wollen by eat dêr't men gefoelsmjittich by belutsen is. It
kin lykwols ek op lotter rasjonele grûn basearre wêze.



https://fy.wikipedia.org/wiki/Kleur

Kleur is in eigenskip fan ljocht dy't bepaald wurdt troch de gearstalling fan de
ferskate golflingtes wêrút de ljocht bestiet. Minsken nimme ljocht waar as
elektromagnetyske strieling mei in golflingte tusken 750 en 400 nanometer it
each berikt. De gearstalling fan golflingtes wurdt it spektrum neamd.

De kleur fan in oerflak wurdt bepaald troch it diel fan it ljocht dat troch dat
oerflak wjerkeatst wurdt.

Elektromagnetyske strieling kin ferskille yn golflingte en yntinsiteit. It
deiljocht bestiet út in mingsel fan strieling fan ferskillende golflingtes.

At dizze strieling in golflingte binnen de foar misnken waarnimbere grins hat
(ûngefear fan 380 - 740 nm) wurdt dizze strieling ljocht neamd. It spektrum fan
it ljocht wurdt bepaald troch de yntinsiteit fan de ferskillende golflingten. It
folsleine spektrum fan it binnenkommende ljocht by in foarwerp bepaalt it
fisuele foarkommen fan it foarwerp, ynklusyf de kleurwaarnimming.

De bekende reinbôge toant in spektrum -- sa troch Isaac Newton yn 1666 neamd nei
it Latynske wurd foar byld -- en befat alle kleuren dy't út in inkele golflingte
fan sichtber ljocht bestean, it pure spektrum of de monogromatyske kleuren:

De hjirboppe werjûne tabel moat net as útputtend beskôge wurde, it spektrum fan
kleuren is kontinu. Yn hoefolle kleuren it opdield wurdt hinget ôf fan in
kombinaasje fan biopsychologyske en kulturele faktoaren. Alle talen dy't
überhaupt kleurnammen hawwe (guo kultueren beneame kleuren net), tsjutte dêr yn
elts gefal guon fan de objektive primêre kleuren of sekundêre kleuren mei oan.
De sân tradysjoneel neamde kleuren yn ús streken, wurde maklik ûnthâlden mei it
folgkjende ezelsbrechje: it letterwurd ROGGBIF stiet voor in volgorde: read,
oranje, giel, grien, blau, indigo en fiolet. De folgjende sin wurdt brûkt om
dizze folchoarder te ûnthâlden: ''Roddelje oer gekke grutte broer is falsk.''

Neist de boppeneamde spektrale kleuren is der in ekstraspektrale primêre kleur:
magenta, de ekstraspektrale sektor fan de kleuresirkel omfiemet de rôze en
pearse tinten.

Der binne ek in soad kleuren dy't in eigen namme krigen hawwe. Sjoch hjirfoar de
list fan kleuren.

Ek sil de yntinsiteit fan in kleur fan ynfloed wêze op de waarnimming, bygelyks,
in lege yntensiteit oranje sil as brún erfaren wurde.



https://fy.wikipedia.org/wiki/Japansk

It Japansk (日本語, Nihongo) wurdt sprutsen troch ûngefear 127 miljoen minsken yn
Japan en ymmigranten yn ûnder oare Brazylje, de Feriene Steaten en Perû.

Der is gjin dúdlike relaasje mei oare talen. De Japanske grammatika fertoant
noch de measte oerienkomst mei dy fan de Altayske taalfamylje. In protte
taalkundigen tinke dan ek dat it Japansk in al hiel gau ôfsplitst lid is fan
dizze groep en/of besibbe oan it Koreaansk. It soe ek in soarte prehistoaryske
kreoalske taal wêze kinne, mei in Austronesysk substraat en in Altaysk
superstraat.

Foar sprekkers fan bygelyks Turkske talen is it fanwege de sterke oerienkomst
tusken de Japanske en de Altayske grammatika makliker om Japansk te learen as
foar sprekkers fan Yndo-Europeeske talen. It Ald-Japansk liket klinkerharmony
hân te hawwen, hoewol't dit net hielendal te bewizen is. De mieningen oer
hoefolle lûden it Ald-Japans hie en hoe't dy har tot elkoar ferhâlden rinne
útien. Oer it generaal wurdt oannomd dat it Moderne Japansk gjin lûdharmony
(mear} hat.

It Japanske wurd foar "kofje" is koohii. Dit is in swerfwurd fan Arabyske komôf
dat fia Nederlânske hannelers yn de Japanske wurdskat opnomd is.

It Japansk hat yn it ferline in hiel soad Sineeske lienwurden ymportearre, mar
is tsjintwurdich lardearre mei oare en benammen Ingelske lienwurden.

Der binne ek pseudo-Ingelske wurden yn it Japansk, dus wurden dy't der wol
Ingelsk útsjogge mar yn it Ingelsk sels hielendal net besteane, de saneamde
wasei-eigo (和製英語). Bygelyks mai-kaa (my car) yn de betsjutting fan in eigen
persoanlike auto. NG (no good) brûkt men om taboes/blunders oan te jaan (it
Nederlânsk hat dit soarte pseudo-lienwoorden trouwens ek: oldtimer, stationcar).
In nijsgjirrich foarbyld is hanbaagu en hanbaagaa, beide ôflaat fan it Ingelske
hamburger, mar by it earste wurd giet it allinnich mar om it fleis en by it
twadde om it fleis tusken it broadsje.

It Japansk omfiemet ek guon Nederlânske lienwurden: biiru (fan bier), torappu
(fan trap) en karan (fan kraan). Oarsom binne ferskate Japanske wurden yn in
protte Westerske talen opnommen: haiku, karaoke en tsunami.



https://fy.wikipedia.org/wiki/J.R.R._Tolkien

John Ronald Reuel Tolkien (Bloemfontein, 3 jannewaris 1892 – Oxford, 2 septimber
1973) wie heechlearaar Angelsaksysk en Ingelske taal en letterkunde oan de
Universiteit fan Oxford. Hy is foaral ferneamd wurden troch syn boeken The
Hobbit (De hobbit) en Lord of the Rings (Hear fan de Ringen), dy't spylje yn de
fantasijwrâld Midden-Ierde.

J.R.R. Tolkien is berne yn Bloemfontein yn Súd-Afrika. Hy ferlear syn âlden al
op jonge jierren; syn heit doe't er krekt fjouwer jier âld wie en syn mem op
tolf jierrige leeftyd oan diabetes. Hy rekke fereale op Edith Bratt en troude
mei har. Letter stie sy model foar Luthien.

Tolkien tsjinne yn de Earste Wrâldkriich yn it Britske leger. Yn de rin fan de
oarloch seach er hoe't in tal fan syn meistriders en neiste freonen it libben
derby ynskeaten. Sels kaam er telâne yn in militêr sikehûs, wylst er te lijen
hie fan rinfuorgekoarts (trench fever). Under it opbetterjen begûn er mei it
skriuwen fan in rige mearkes basearre op syn stúdzje nei mytology en folkloare,
dy't hy The Book of Lost Tales neamde. Kenners fan syn wurk sizze dat de oarloch
syn wurk beynfloede hat. Hy seach de fantasij as in útflecht oan de realiteit
fan fabriken, masines, gewearen en bommen fan de tweintichste iuw.

Nei de oarloch hat Tolkien koart wurke by The Oxford English Dictionary, mar al
gau waard er prefester Ingelsk yn Leeds, en yn 1925 prefester Angel-Saksysk yn
Oxford. Nei de Twadde Wrâldkriich waard er prefester Ingelske taal en
literatuer.

Tolkien hie nea tocht dat syn boeken populêr wurde soene by it grutte publyk. Hy
makke de wrâld fan Midden-Ierde (Middle-earth) as ferklearring foar de elvetalen
dy't hy ûntworpen hie. Yn 1937 publisearre hy The Hobbit, in boek dat hy foar
syn eigen bern skreaun hie. Hoewol't it foar bern bedoeld wie waard it boek ek
lêzen troch folwoeksenen. It waard sa populêr dat de útjouwer (Allen & Unwin)
oan Tolkien frege in ferfolch te skriuwen.

Dat sette him oan ta it skriuwen fan syn ferneamdste wurk, it epyske Lord of the
Rings. Tolkien hat dêr tsien jier oan wurke en it waard yn 1954-1955 publisearre
yn trije dielen. Dy opdieling wie lykwols op oantrunen fan de útjouwer; Tolkien
hie it as ien lang ferhaal skrean. Hoewol it in ferfolch wie op The Hobbit, wie
it skreaun foar in âlder publyk. De Lord of the Rings waard tige populêr ûnder
studinten yn de jierren '60 fan de 20e iuw en is sûnt dy tiid populêr bleaun. It
boek is yn in protte talen oerset, mar noch net folslein yn it Frysk. De trije
films dy't der fan makke binne, hawwe miljoenen nei de bioskoop lutsen.

Tolkien gong yn 1959 mei pinsjoen. Hy ferstoar op 2 septimber 1973 yn Oxford. Op
de grêfstienen fan Edith en Ronald stiet "Lúthien" en "Beren", nei it ferhaal
fan Tolkien. Yn Eastbourne yn East Sussex is in Tolkien Road ferneamd nei Ronald
Tolkien, en ek is der in astroïde 2675 Tolkien.



https://fy.wikipedia.org/wiki/Hindy

Hindy (हिन्दी) is in Yndo-Aryske taal dy't benammen yn Yndia sprutsen wurdt. It
is in standerisearre fariant fan it Hindoestany.

It Hindy is de primêre offisjele taal fan Yndia en wurdt yn in grut diel fan it
noarden fan dat lân sprutsen, ek as lingua franca. It is de offisjele taal of
ien fan de offisjele talen fan de steaten Bihar, Chhattisgarh, Haryana, Himachal
Pradesh, Jharkhand, Madhya Pradesh, Rajasthan, Uttarakhand en Uttar Pradesh.
Dêrneist ek fan Delhy en de unyterritoria de Andamanen en Nicobaren en
Chandigarh.

Yn it suden fan Yndia, dêr't Dravidyske talen sprutsen wurde, dy't dus perfoarst
net besibbe binne oan de Yndo-Europeeske Yndo-Aryske talen yn it noarden, hat de
taal net de status fan in lingua franca.

De taal wurdt suver fonetysk skreaun yn it Devanagary, krektas it Sanskryt en
Nepaleesk. Hindy stammet ôf fan ferskate Prakrits en is úteinlik besibbe oan it
Sanskryt, mar hat it stelsel fan namfallen fan dizze taal goeddiels ferlern. De
offisjele standert - de saneamde kharî bolî: "rjochtopsteande spraak" -
basearret neologismen op it Sanskryt. Der binne noch mar twa namfallen: in
neutrale namfal (te fergelykjen mei de nominatyf-foarm) en in (meastal troch in
efterheaksel) regearde namfal:

Fierders wurdt de taal skaaimerke troch it faak brûken fan gearstalde
tiidwurden. Sa bestiet de notiid fan elk tiidwurd út in tsjintwurdich dielwurd
en in persoansfoarm fan it tiidwurd hona (wêze).

It Hindy en it Urdu binne tige oan elkoar besibbe en party beskôgje it dêrom ek
as deselde taal. Urdu, de nasjonale taal fan Pakistan, wurdt lykwols mei it
Arabyske alfabet skreaun en hat folle mear Arabyske en Perzyske lienwurden.
Hoewol't Urdu en Hindy ûnderling tige begryplik binne, hechtsje Ynjers en
Pakistanen deroan se as ferskillende talen te beskôgjen.



https://fy.wikipedia.org/wiki/Hamlet

Hamlet, Prins fan Denemark, yn it oarspronklike Ingelsk: Hamlet, Prince of
Denmark, is in trageedzje fan 'e hân fan 'e wiidferneamde Ingelske skriuwer en
dichter William Shakespeare, dy’t er earne yn 'e perioade 1600-1602 skreaun
hawwe moat. It stik waard foar it earst publisearre yn 1604. It ferhellet fan 'e
foarfallen oan it Deenske hof as prins Hamlet thúskomt nei lang om utens west te
hawwen en ûntdekt dat syn heit, de eardere kening, fermoarde is troch syn omke,
dy't no op 'e troan sit. Hamlet, sa't de titel fan it stik yn 'e regel ôfkoarte
wurdt, is nei gedachten it bekendste toanielstik fan Shakespeare, dat noch
altiten rûnom opfierd wurdt. It hat withoefolle steande útdrukkings yn 'e
Ingelske taal yntrodusearre, lykas the undiscovered country ("it ûnûndutsen
lân"; de dea), conscience doth make cowards of us all ("ús gewisse makket ús
allegear ta lêferts"), en de gauris oanhelle wurden to be or not to be, that’s
the question ("bestean of net bestean, dat is de fraach"; út akte III, sêne 2).
De earste Fryske oersetting waard yn 1925 makke troch Teatse Eeltsje Holtrop.

Hamlet is mei 3929 rigels it langste toanielstik fan Shakespeare. It is ûndúdlik
wannear't er it skreaun hat, nammenste mear om't der in eardere ferzje fan
bestien liket te hawwen, it saneamde Oer-Hamlet, dy't foar it earst yn 1589
neamd waard. Shakespeare syn ferzje kaam pas yn 1604 út. Der wurdt wol
spekulearre dat Oer-Hamlet in iere foarm fan it Shakespeariaanske Hamlet wêze
kinne soe. Hoe dan ek, Hamlet wurdt rekkene ta de wraaktrageedzjes, mar ien fan
de meast opfallende saken yn it stik is krekt dat Hamlet mar min ta wraak en
oare foarmen fan aksje komme kin. Yn syn sielestriid freget er him dan ek ôf oft
er no better libje (to be) as stjerre (not to be) kin. Hoewol’t wraak (of it
ûnfermogen dêrta) in wichtich tema is, binne der noch oare belangrike motiven,
lykas famyljerelaasjes, relaasjes tusken minners en freonen, spûksels, dwylsin
(de sabeare sljochtsinnigens fan Hamlet en de wiere gekte fan Ophelia) en moard
en selsmoard.

Shakespeare hie in jonkje, Hamnet, dat net âlder as alve jier wurden is. Der
wurdt oannommen dat dat foar him de grûn wie om it ferhaal fan Amleth te
bewurkjen. Dat ferhaal wie al mear ferteld yn Ingelân, mar giet werom op 'e
skiednis fan Denemark troch Sakso Grammatikus, dy't mooglik op 'e Britske
Eilannen brocht wie troch de Wytsingen.

Grammatikus fertelt fan Amleth, de soan fan Horwendil fan Jutlân en Geruta fan
Denemark. Ek by Grammatikus spilet Amleth foar gek om him op syn omke, Fengon,
wreke te kinnen, dy't syn eigen broer Horwendil fermoarde hat en mei Geruta
troud is. Nei't er in freon fan Fengon deastutsen hat, dy't him efter in
muorretapyt ferskûle, besiket Fengon him kwyt te reitsjen troch him nei Ingelân
te stjoeren om dêr fermoarde te wurden. Amleth komt lykwols werom, en stekt syn
omke dea mei dy syn eigen swurd. Alle oaren stjerre as er de boarch platbaarnt.

It Deenske hof wie yn Shakespeare syn tiid fêstige op 'e doe noch nije
Kroanboarch yn Helsingor. De Kroanboarch bestiet noch altyd en elts jier wurdt
der in rige opfierings fan Hamlet holden.

Yn 'e tuskentiid is Laertes, de soan fan Polonius, út Frankryk wei kaam en ek
nei Denemark reizge om 'e dea fan syn heit te wreken. Ophelia, syn suster, is
gek wurden fan fertriet fanwegen de moard op har heit troch har frijer Hamlet.
Se falt yn it wetter en ferdrinkt. Of hat se faaks harsels tekoart dien? Laertes
en Hamlet komme inoar tsjin op Ophelia har begraffenis.

Claudius en Laertes beslute om Hamlet te deadzjen. Se organisearje op it kastiel
in 'freonskiplik' duël mei it rapier. Laertes hat lykwols in degen dêr’t gif op
smard is. Boppedat docht Claudius gif yn 'e oerwinningsbeker, foar it gefal dat
Hamlet winne soe. De snoade plannen rinne lykwols hielendal mis: Gertrude drinkt
de beker leech en Hamlet, Laertes en Claudius wurde mei de degen fergiftige. As
Hamlet as lêste stoarn is, komt Fortinbras, de prins fan Noarwegen op it kastiel
oan. De lêste oerlibjende, Hamlet syn freon Horatio, begjint him te fertellen
wat der bard is, dat Hamlet net fergetten wurde sil.

Ferskate lettere skriuwers hawwe Shakespeare syn Hamlet wer fierder bewurke. In
foarbyld is Tom Stoppard syn de komeedzje Rosencrantz and Guildenstern Are Dead,
dêr't dy twa figueren út Hamlet de haadrol yn hawwe wylst de prins fan Denemark
mar in byrol ferfollet.

De earste Fryske oersetting fan Hamlet wie fan 'e hân fan Teatse Eeltsje
Holtrop, en ferskynde yn 1925 ûnder de titel Hamlet, Prins fen Denemarken, sawol
yn it literêre tydskrift Sljucht en Rjucht as by útjouwerij D.J. Kamminga te
Dokkum. Letter makke de Fryske oersetting fan Hamlet fan Douwe Kalma diel út fan
Shakespeare's Wurk Dl. VI, ien fan 'e omnibusútjeften fan 'e Fryske Shakespeare
Stifting te Drachten, dy't yn 1966 ferskynde. Yn 1996 makke Bouke Oldenhof foar
Tryater in nije oersetting ûnder de titel De Trageedzje fan Hamlet, Prins fan
Denemarken. En de oant no ta lêste fertaling is fan 'e hân fan Tryntsje van der
Zee, en waard yn 2004 yn in bewurking troch Bernadette Lieffering útbrocht troch
de Stifting Utjouwerij Frysk Toaniel (St.U.F.T.).



https://fy.wikipedia.org/wiki/Haik%C3%BB

In haikû (fan it Japanske 俳句, haikai, "fers", meartal: haiku) is in koarte, fan
oarsprong Japanske foarm fan dichtkeunst, dy't karakterisearre wurdt troch de
folgjende skaaimerken:

De haikû ûntstie yn 'e santjinde iuw út 'e ûnderlinge wediver fan ferskate
grutte Japanske dichters, dêr't Matsuo Bashi de meast ferneamde fan is. Lange
tiid fungearre it ûnder de beneaming hokku as de oanset ta it langere
keatlingdicht renga. Pas oan 'e ein fan 'e njoggentjinde iuw ferselsstannige de
dichter Masaoka Shiki de haikû ûnder syn hjoeddeistige namme. Moderne Japanske
haikû's, of gendai-haiku, stappe wat langer wat mear ôf fan it idee dat in fers
mar 17 wurdlidden hawwe mei, of dat it ûnderwerp de natoer wêze moat. De
njonkeninoarpleatsing bliuwt lykwols fan grut belang. Fierders bestiet der in
frij algemien, mar relatyf resint, gefoel dat de beide njonkeninoar pleatste
eleminten dingen of foarfallen wêze moatte dy't yn it aldendeiske libben
waarnommen wurde kinne.

Ien fan 'e meast ferneamde haikû's (eins in hokku), skreaun troch Matsuo Basho,
giet sa:



https://fy.wikipedia.org/wiki/Ha%C3%AFty

Haïty is in republyk op it westlik part fan it eilân Hispanjoala yn de Karibyske
See. De haadstêd is Port-au-Prince. Haïty leit eastlik fan it eilân Kuba, en
grinzet yn it easten oer 275 kilometer oan de Dominikaanske Republyk.

Haïty heart by de earste lannen fan de wrâld, is it lân polityk net stabyl en
hat it de lêste jieren faak te krijen hân mei natoerrampen, foar it lêsten troch
de ierdskodding yn jannewaris 2010. Troch dizze swiere ierdskodding waard in
grut part fan it lân ferwoaste, dêr't benammen de haadstêd hurd by troffe is.

Haïty omfiemet it westlike part fan it grutte Antiljaanske eilân Hispanjoala (de
eastlike helte foarmet de Dominikaanske Republyk. Ta it grûnbesit hearre ek de
eilannen Gonâve en Tortue.

Fan it easten út nei it westen rinne fjouwer berchrigen troch it lân. De
heechste berchpyk is Pic la Selle op in hichte fan 2,680 meter.

Eartiids wie it eilân bedutsen mei grutte reinwâlden, hjirfan is it grutste part
weikapt. Tsjintwurdich bestiet it lânskip benammen út savannen en komt noch mar
yn in inkeld berchgebiet reinwâld foar. Troch it ûntbosken fan de steile
hellings ûntstienen modderstreamen en eroasy dat ten koste gie fan de lânbou en
makket it lân ekstra kwetsber foar orkanen en cyclonen.

De oarspronklike ynwenners, de Arawak Yndianen - hja libben op it eilân
Hispaniola doe't Kristoffel Kolumbus it ûntduts. Yn de neikommende 25 jier
wienen alle Arawaks fermoarde.

Yn de iere 27e iuw, sette de Frânsen út ein mei har nije koloanje op Hispaniola,
en yn 1697 ferkeapet Spanje it westlik part fan it eilân oan Frankryk, it
hjoeddeistige gebiet Haïty. De Frânske koloanje, basearre op bosk en sûker
besibbe yndustry, waard ien fan de meast wolwêzende eilannen yn it Karibysk
gebiet, dit koe allinnich troch it bringen fan Afrikaanske slaven en it
ferneatigjen fan de omjouwing.

Yn de lette 18e iuw kamen rekke as in heal miljoen Haïtaanske slaven ûnder
Toussaint L'Ouverture yn opskuor. Nei in hurde bloedige striid, ferklearre Haïty
himsels yn 1804 in ûnôfhinklike republyk. Hjoed de dei binne der in soad
histoaryske tinkstiennen betinkend oan dy tiid; ien fan de grutsten is La
Citadelle Laferriere.

Eartiids waard it lân ynearsten troch de Yndianen befolke. De tsjintwurdige
befolking fan Haïty stammet foar it grutste part ôf fan de Afrikaanske slaven
dy't nei it lân brocht waarden en sprekke Kreyòl, in op it Frânsk basearre taal.
Fierders is der in lytske Frânsktalige kloft fan healbloeden of mulatten,
neikommelingen fan meastentiids in blanke heit en in swarte men, en dy't de
belangrike posysjes fan it lân ynnimmen.

De grutte fan de befolking fan Haïty bestiet út om-ende-by njoggen miljoen
persoanen en nimt hurd yn oantal ta. Der is in protte bernestjerte en
analfabetisme, aids is wiidferspraat. In protte minske ferlitte it plattelân en
gean nei de stêd te wenjen. Fanwege de grutte earmoede en de ûnfeilige situaasje
emigrearre ek in soad nei de FS en de Dominikaanske Republyk.

It animistyske leauwen dat de slaven út Afrika meibrochten hat him op Haïty
fermongen mei it katolike leauwen fan de Spaanske oerhearskers. Hjirút is
Haïtiaanske foarm fan vodoe ûntstean. De katolike tsjerke hat besocht dizze
vodoe út te rûgjen, mar sûnder súkses. It grutste part is offisjeel katolyk, mar
in protte Haïtianen beöefenje dêrneist ek it vodou. De lêste desennia hat it
protestantisme ek opgong makke.

Haïty foarmet it minst ûntwikkele lân yn it westlik healrûn en is ien fan de
earmste lannen op 'e wrâld. Yndikaasjes op it sosjaal en ekonomyske mêd litte
sjen dat Haïty in efterstân hat op 'e oare earme lannen op 'e wrâld sûnt 1980.
Haïty hat no it 153ste plak fan de 177 lannen yn de F.N. ûntwikkelings yndeks.
Likernôch 80 % fan de ynwenners libben yn earmoede, op dit mêd is it lân twadde
leechste op 'e wrâld ranglist.



https://fy.wikipedia.org/wiki/Grutte_Folkeferfarren

It Grutte Folkeferfarren is de beneaming foar de folksmigraasjes fan de 4e oant
de 6e iuw. Oan dat ferfarren diene fral Germaanske folken mei, mar ek oare
folken. It ferfarren fan de folken gie út it easten en suden fan Jeropa nei it
westen ta en soe de ûndergong fan it Romeinske Ryk as gefolch hawwe.

It grutte folkeferfarren wie yn de neidagen fan it West-Romeinske Rijk, in
tiidrek dat tradisjoneel as it begjin fan de Midsiuwen sjoen wurdt. De
'ynfallen' fan de 'barbaarske' folken waarden feroarsake troch de oplûkende
Hunnen dy't mei harren komst oare folken bûten de grinzen fan it Romeinske ryk
opjoegen. Oanlutsen troch de rykdommen fan it polityk ferswakke West-Romeinske
Ryk lutsen fan de 4e iuw ôf meastentiids Germaanske stammen (troch de Romeinen
barbaren neamd) West-Romeinsk gebied binnen.

Dy ynfallen hienen net altyd in gewelddiedich karakter. Al yn de 3e iuw sleaten
de Romeinen ferdragen mei de barbaren oan de oare kant fan de grins. Yn dy
ferdragen waard bepaald dat de barbaren yn it ryk wenje mochten at se de
Romeinske wetten respektearren. Troch de Romeinen waarden dy barbaarske folken
brûkt as buffersône tsjin oare ynkringers. Sa kamen ûnder mear de Salyske
Franken yn Taksandrje (de Kempen) it ryk yn. Letter soenen sy har útwreidzje
oant Doarnik. Rillegau koenen dy barbaren opklimme yn de maatskippij troch it
Romeinske leger. Yn it earstoan waarden se yndield yn aparte helptroepen, de
auxilia, mar letter ek by de reguliere troepen. Ein 4e iuw ferdigene Stilicho,
soan fan de kening fan de Fandalen, as generaal it Ryk tsjin de binnenfallende
Fisigoaten.

De lêste West-Romeinske keizer waard yn 476 troch de Germaanske kriichshear
Odoaker, foarmiel in 'generaal' yn it Romeinske leger, ôfsetten. De keninkriken
dy't de Germanen stiften hawwen op de oerbliuwsels fan it West-Romeinske Ryk de
grûn foarmen foar de maatskiplike oarde fan it Midsiuwsk Europa. Hoewol't de
Germanen de politike macht oernamen waarden sy binnen inkele generaasjes yn taal
en gewoanten folslein assimileare mei de Romeinske befolking.

Yn 376 foelen de Fisigoaten de Balkan yn en soene har fêstigje yn Traasje en
Moesje (Servje). Yn 410 plonderen se Rome ûnder lieding fan Alarik. Yn 418
fêstigen se harren yn Akwitaanje en stiften dêr it Fisigoatyske keninkryk
Toulouse dat op de ein fan de 5e iuw fan Cadiz oant Nantes rikte. Sy ferlearen
yn 507 Akwitaanje en holden allinnich Spanje oer. Doe't se yn 711 ferslein
waarden by Jerez de la Frontera ferlearen se benei it gânse Ibearyske Skiereilân
oan de Moaren, útsein in lyts keninkrykje yn Noard-Spanje.

De Ostrogoaten fersloegen yn 488 Odoaker en bedarren om 490 hinne yn
West-Jeropa. Yn 493 krongen se djipper troch yn Itaalje en bouden in hofhâlding
út yn Ravenna. Se waarden yn 552 troch de Langobarden praktysk útrûge.

De Hunnen wienen Aziatyske nomaden dy't raar ferneamd wienen om harren
wreedheid. Yn 450 foelen se ûnder lieding fan Attila Galje binnen. Yn 451
waarden se ferslein op de Katalaunyske Fjlden tsjin in leger dat bestie út
Germanen en Romeinen en dat oanfierd waard troch ien fan de lêste 'Romeinske'
generaals fan betsjutting: Aetius.

De Eastlike Germanen (de Fandalen, Sueven en Allemannen) stutsen yn de nacht fan
31 desimber 406 de Ryn oer en rukten op nei it suden. De Fandalen lutsen
plonderjend troch Galje en stutsen yn 409 de Pyreneeën oer. Ûnder de druk fan de
Fisigoaten lutsen se hieltyd fierder nei it suden. Yn 429 stutsen se oer nei
Marokko, úteinlik stiften se in keninkryk (it Fandaalske ryk) yn Noard-Afrika
mei as sintrum Kartago. Hjir bouden se gau in fleat op en spesjalisearren harren
yn piraterij. Hast in iuw lang wienen de Fandalen de skrik fan de Middellânske
See. Yn 455 plonderen se sels Rome. Uteinlik yn 533 waarden se ferslein troch de
East-Romeinske fjildhear Belisarius. De Sueven lutsen in stik mei de Fandalen op
en fêstigen harren yn Noard-Spanje, wêr't se letter ferslein waarden troch de
Fisigoaten.

De Angelen, Saksen en Friezen stutsen fanút Fryslân, Jutlân en Denemarken oer
nei Grut-Brittanje, ferdreaunen de oarspronklike Keltyske befolking nei de
útoarden fan it eilân en stiften harren eigen keninkriken (sjoch ek: heptargy).

De Salyske Franken by einbeslút, kamen it Romeinske Ryk binnen yn Taksandrje yn
358. Yn 440 stiften se in keninkryk mei as sintrum Doornik. Se wreiden harren
ryk hieltyd fierder út nei it suden, ûnder Gilderik oant de Somme, letter ûnder
Klovis oan de Loire ta. By it ferstjerren fan Klovis yn 511 hienen se hast de
hiele provinsje Galje ûnder kontrole dat tenei 'Frankryk' hjitte soe, it Ryk fan
de Franken. Klovis hearde ta de earste dynasty fan dit Ryk fan de Franken: de
Merovingyske dynasty.



https://fy.wikipedia.org/wiki/Gitaar

In gitaar is in snaarynstrumint en wurdt mei de fingers of mei in plektrum
bespile. It wurd gitaar is fan Perzyske oarsprong: it Perzyske wurd sihtar
betsjut trije-snaar.

Gitaren ha meast 6 snaren. De meast gongbere stimming is (fan leech nei heech)
E-A-d-g-b-e. Dy stimming jout in goed kompromis tusken it maklik spyljen fan in
soad akkoarden en de mooglikheid om mei beheinde beweging yn de toetshân in
toanljedder te spyljen. Oare stimmings binne ûnder oare E-A-d-f#-b-e (dat binne
deselde ynterfallen as op de luit), D-G-d-g-b-d (zg. "iepen G", wurdt in soad
brûkt foar blues en slide-gitaar), D-A-d-g-b-e (saneamde "dropped D/drop D", in
soad brûkt troch nu metal bands en yn blues) of D-A-d-g-a-d (wurdt gauris brûkt
by folk). Dy saneamde alternative stimmings wurde, sa't hjirboppe al oanjûn is,
meast brûkt foar spesifike muzykstilen.

Mar in bytsje ynstruminten ha in skiednis fan mear as 500 jier. It súkses fan
likegoed de Spaanske Vihuela da mano, seiskoarige (seis dûbelde snaren), as de
Italjaanske renêssânsegitaar, fjouwerkoarige (fjouwer dûbelde snaren), ha
bydroegen oan de ûntjouwing fan de Guitarra Spagnola. Dy gâns fersierde en mei
fiif dûbelde snaren bespande barokgitaar is yn Spanje ûntstien oan de ein fan de
16e iuw.

Net allinnich yn Spanje mar yn de measte West-Jeropeeske lannen waard dat
ynstrumint bespile yn aristokratyske rûnten dêr't it oars mear wurdearre waard
as yn Spanje sels. Gitaristen lykas Robert de Visée en Francesco Corbetta wiene
fêst ferbûn oan it hôf fan Lodewijk XIV. Harren muzykbondels waarden opdroegen
oan de kening dy't sels in ferwoeden gitaarspiler wie, lykas syn dochters.

Om 1780 hinne wurdt noch in sechsde snaar oan de Guitarra Spagnola tafoege. De
measte seiskoarige gitaren yn Spanje binne boud yn Cádiz. Sawat op itselde stuit
wurde de seis koaren ûntdûbele, earst yn Franryk en Itaalje, Spanje folge gâns
letter. Ek de snaarspanning waard heger. Dat wurdt dan in seis-snarige
romantyske gitaar neamd mei syn tipyske snorfoarmige kaam. Wenen en Parys wiene
de wichtichste gitaarsintra dêr't gitaarfirtuoazen lykas bygelyks Mauro Giuliani
en Fernando Sor aktyf wienen.

Yn de 19e iuw wurde meganyske stimskroeven tafoege, en om 1884 hinne bout
Antonio de Torres Jurado de earste gitaar dy't kwa foarm en bouprinsipes mar in
bytsje mear ôfwykt fan de 'klassike gitaar' sa't wy dy hjoed de dei (2007)
kenne. De hjoeddeiske gitaartechniken binne foar in grut part basearre op it
wurk fan gitaristen lykas Francisco Tarrèga en Emilio Pujol.

Yn de 20e iuw ha yn Spanje de gitaristen Andres Segovia en Narciso Yepes - yn
Parys folge troch Alexander Lagoya en Ida Presti en yn Ingelân troch Juliam
Bream en John Williams - foar it grutte trochbrekken soarge. Ek it Concierto de
Aranjuez fan de komponist Joaquín Rodrigo is by in grut publyk bekend.

Der kin ûnderskied makke wurde tusken akoestyske en elektryske gitaren. Dêrneist
binne der ek hibriden en mear eksoatyske farianten lykas in gitaar mei twa
halzen.

Der binne ferskate aksessoires op 'e merk foar gitaristen, likegoed foar de
klassike gitarist as foar de elektryske gitarist. Dy aksessoires binne der dan
ris om it gitaarspyljen makliker te mitsjen lykas in plektrum, dan ris om in oar
lûd of oare effekten te krijen lykas by de Capo en effektpedalen.



https://fy.wikipedia.org/wiki/Frou

In frou is in minske fan it froulik geslacht. Yn it deistich spraakgebrûk wurdt
de oantsjutting 'frou' lykwols útslutend brûkt foar in folwoeksen minske fan it
froulik geslacht; ûnfolwoeksen froulju wurdt famkes of bern neamd. Oan 'e oare
kant wurdt yn gearstallings as 'frouljus-wc' gjin ûnderskie nei âldens makke. It
minske fan it tsjinstelde geslacht is in man.

Krekt as by oare froulike sûchdieren ervet it genoom fan in frou yn prinsipe in
X-gromosoom fan 'e mem en in twadde X-gromosoom fan 'e heit. De froulike foetus
produsearret gruttere hoemannichten estrogeen en lytsere hoemannichten androgeen
as de manlike foetus. Dat ûnderskie yn 'e ûnderlinge ferhâlding fan dy
geslachtssteroïden is fierhinne ferantwurdlik foar de fysiologyske ferskillen
tusken froulju en manlju. Yn 'e earste jierren omfiemje dy ferskillen de primêre
geslachtsskaaimerken, wat foar froulju (famkes) delkomt op it hawwen in fagina
mei skamlippen en in klitoaris, dy't manlju (jonges) net hawwe.

Under de puberteit wurdt de produksje fan estrogeen stimulearre troch beskate
hormoanen, mei as gefolch de ûntjouwing fan 'e sekundêre geslachtsskaaimerken.
Sadwaande nimme de ferskillen tusken de beide seksen dan noch ekstra ta. Dêrop
binne lykwols útsûnderings oangeande ynterseksuële en transseksuële froulju.
Ornaris omfiemje de sekundêre geslachtsskaaimerken by froulju:

It grutste ferskil tusken froulju en manlju is lykwols de rol by de
fuortplanting. Froulju hawwe aaistokken dy't aaisellen produsearje. Dy kinne by
geslachtsmienskip befruchte wurde troch de siedsellen fan 'e man, wêrnei't sa'n
befruchte aaisel him yn it limoer nêstelet en fia in embryo en in foetus
útgroeid ta in poppe. Nei in draachtiid fan njoggen moanne, it saneamde
swierwêzen, wurdt de poppe berne by in proses dat de befalling neamd wurdt,
wêrby't er fia de fagina út it lichem fan 'e mem parse wurdt. Nei de befalling
produsearret in frou tate (molke) mei molkklieren yn har boarsten, en kin se sa
de poppe iten jaan troch dy oan har spiennen sûge te litten (dêrfandinne de
beneaming 'sûchdier').

Yn in protte histoaryske, mar ek moderne maatskippijen en kultueren nimme
froulju in ûnderhearrige rol oan foar manlju oer. Dat is oer it algemien gjin
frijwillige kar, mar wurdt oplein troch tradysjes en wizânsjes. Saakkundigen
ornearje dat it úteinlik weromgiet op 'e ferskillende rollen by de
fuortplanting. Om't swiere froulju yn harren beweging beheind binne en oer it
algemien nei de befalling in yntimere bân mei harren bern hawwe as de heit,
hiene manlju yn prehistoaryske jager-sammeldermaatskippijen almeast de rol fan
jager, wylst de froulju plantaardich iten sammelen en ûnderwilens om 'e bern
tochten. Dy rolferdieling late by de ûntwikkeling fan in protte kultueren letter
ta in brike maatskiplike ferhâlding tusken de geslachten, wêrby't manlju harsels
mear rjochten ta-eigenen en froulju ûnderdrukten.

Yn 'e Westerske maatskippij feroare dat geandewei de tweintichste iuw troch
ferskowende ferhâldings op 'e arbeidsmerk. Tsjintwurdich wurde manlju en froulju
yn 'e Westerske kultuer ornearre inoars folsleine gelikensen te wêzen. Dat is
lykwols net sa, mei't der bgl. yn in protte Westerske lannen noch altyd in
salariskleau is tusken wat manlju en froulju foar itselde wurk fertsjinje. It
stribjen nei lykberjochtiging foar froulju hjit emansipaasje, en de lju dy't
dêrfoar krewearje, binne feministen. Bûten de Westerske wrâld is it mei de
lykberjochtiging fan froulju faak noch tryst steld, benammen yn lannen dy't de
ûnderhearrige posysje fan 'e frou oan 'e man ferbine oan religieuze omtinkens,
sa't yn guon islamityske lannen bard, mar ek wol yn it hindoeïstyske Yndia.
Datselde barde trouwens foarhinne ek yn it Westen, dêr't bgl. de Roomsk-Katolike
Tsjerke him der hast twatûzen jier lang skuldich oan makke hat.

Maatskiplik ûnderdrukking fan froulju kin liede ta in ferskaat oan misstannen en
misdriuwen, wêrûnder seksuële yntimidaasje, ûnwinske yntimiteiten, seksueel
misbrûk yn bredere sin, seksuële oantaasting, date rape, ferkrêfting, húslik
geweld, earwraak, twongen houliken, ferkrêfting binnen it houlik, twongen
prostitúsje, frouljushannel, seksuële slavernij, oarlochsferkrêfting,
finzenisferkrêfting, victim blaming, ferkrêfting yn it leger,
frouljusbesnijenis, fuotbinen, soersmiten, breidsskatgeweld, sûttiïsme
(widdoferbrâning), ûnthâlding fan ûnderwiis, ynfantiside, hekseferfolgings en
hekseferbrânings, stienniging op beskuldiging fan oerhoer, ensfh. Aktivisten
foar frouljusrjochten binne dêrom noch altyd wrâldwiid yn 't spier om de
sitewaasje foar alle froulju te ferbetterjen.



https://fy.wikipedia.org/wiki/Friezen

De Friezen binne in folk oan de súdeastlike igge fan de Noardsee. Yn Nederlân en
Dútslân binne de Friezen as nasjonale minderheid erkend. De Fryske talen binne
besibbe oan it Ingelsk en foarmet dêrmei de Noardwestgermaanske taalgroep.

Sa likernôch om 500 f.Kr. hinne wurde de earste terpen boud. Dat momint kin as
it begjin fan de Fryske kultuer sjoen wurde. De Romeinske skriuwer en politikus
Tasitus wie yn de 1e iuw n.Kr. de earste dy't de Friezen as folk neamde yn syn
wurk Germania. Hy rekkene de "Frisii" ta de Ingvaeones, de Germaanske folken oan
de Noardseekust.

Yn de tiid fan it Grutte Folkeferfarren rekke it Fryske wengebiet foar in grut
part ûntfolke. It is net wis oft de Friezen om it jier 600 hinne noch deselde
Friezen wienen as yn 'e Romeinske tiid.

Op 't lêst fan de 6e iuw libbet Aldgilles, de earste Fryske kening dêr't
ferskillende skriftlike boarnen fan oerlevere binne. Under syn neifolger Redbad
wurdt it Fryske wengebiet ta syn hichtepunt útwreide. By syn dea yn it jier 719
lit er in grut en heidensk Fryslân nei. It Fryske gebiet dat rûchwei westlik fan
de hjoeddeistige Lauwers leit waard ferovere yn it jier 734. De Fryske lannen
eastlik fan de Lauwers waarden earst yn it jier 772 troch de Franken oermastere.

Mei de komst fan de Franken komme ek ferskillende misjonarissen lykas Willibrord
en Willehad om de Friezen te kerstenjen. De meast ferneamde misjonaris is
Bonifatius dy't op 5 juny 754 (mooglik ek 755) deadien waard yn 'e omkriten fan
Dokkum. Yn 'e 8e en 9e iuw waard fierwei it grutste part fan de Friezen
kristlik. De earste Fryske misjonaris wie Liudger yn 'e 8e iuw en yn 'e 9e iuw
waard yn Rome de earste Friezentsjerke boud.

Om it jier 800 hinne begûnnen de earste oanfallen fan de Wytsingen yn de Fryske
lannen. De Friezen waarden troch de Franken frijsteld fan militêre tsjinst om de
kust tsjin de heidenske ynkringers te ferdigenjen. Nei de Slach by Norditi yn it
jier 884 soe Karel de Dikke as teken fan syn tankberens de skinker wêze fan de
Fryske frijheid. It feodalisme dat rûnom yn Europa yn opkommen wie holden de
Friezen noch iuwenlang bûten de doar.

Yn de tiid fan de Fryske frijheid waard Fryslân tusken Fly en Wezer bestjoerd
troch redjeven (rjochtsprekkers) en de al as net keazen fertsjintwurdigers fan
de autonome Fryske lannen. Fanâlds wienen de redjeven inkeld rjochters, de
saneamde Asega's, dy't ûnder foarsitterskip stienen fan de skelta as
fertsjintwurdiger fan de greve. Yn de tiid fan de Fryske frijheid waard ek it
mûnlinge rjocht fan de Friezen op skrift steld.

De ein fan de Fryske frijheid is net foar elk gebiet itselde. Yn 'e Slach by
Vronen einige de Fryske frijheid nei in rige fan Westfryske oarloggen yn
West-Fryslân. Yn de hjoeddeistige provinsjes Fryslân en Grinslân einige de
Fryske frijheid nei lang konflikt fan Skieringers en Fetkeapers yn it jier 1498.
Yn East-Fryslân grypt de famylje Sirksena nei de macht en sa ûntstiet yn 'e
twadde helte fan de 15e iuw it Greefskip Eastfryslân.

Sûnt likernôch 1500 hearre de Friezen ta ferskate lannen, en fertoane harren
taal en kultuer hieltiid mear ûnderlinge ferskillen, en mear oerienkomsten mei
dy fan dy lannen. Yn de Nederlânske provinsje Fryslân wurdt noch Westerlauwersk
Frysk praat, en bestiet noch in Fryske identiteit. Yn East-Fryslân is in
histoaryske bân mei de Fryske kultuer werom te finen; yn it Sealterlân wurdt
noch in Eastfrysk dialekt praat. Yn Noard-Fryslân en op Helgolân binne noch
Fryske dialekten en in Fryske identiteit. Yn oare gebieten, lykas West-Fryslân
yn Noard-Hollân en Grinslân binne allinnich mar Fryske skiednis en wat
kultuerspoaren mear. Út ûndersyk docht lykwols wol bliken dat it Eastfrysk platt
en it Grinslanner dialekt noch grammatikale oerienkomsten hat mei it
hjoeddeistige Frysk.

De Friezen út Westlauwersk- en Noard-Fryslân binne troch de Jeropeeske Uny en
harren nasjonale steat erkend as nasjonale minderheid. De trije Fryske talen
binne erkend ûnder Diel I, II en III fan it Jeropeeske Hânfêst foar regionale
talen of talen fan minderheden.

Der binne yn Westlauwersk Fryslân twa Fryske politike partijen, deFriezen en de
FNP. Yn Noard-Fryslân fertsjinwurdiget it Südschleswigsche Wählerverband (SSW)
de Noard-Fryske minderheid. East-Fryslân hat Die Friesen as politike partij. De
FNP en it Südschleswigsche Wählerverband binne beide oansletten by de Jeropeeske
Frije Alliânsje dy't ûnder oaren de Noard- en West-Friezen fertsjinwurdigje yn
it Jeropeesk Parlemint.

It is dreech om nei te gean hoe it Frysk him yn de Aldheid en iere midsiuwen
ûntjûn hat. Fan de iere midsiuwen binne lykwols Fryske runen oerbleaun, mar lang
net genôch om dêr apart in stúdzje fan te meitsjen. Yn de lette midsiuwen wurdt
it Frysk skriftlik brûkt as rjochtstaal. Yn Noard-Fryslân hat de sitewaasje him
wer wat oars ûntjûn, dêr teagen twa groepen fan Friezen hinne. De earste weach
fan Friezen dy't har yn Noard-Fryslân nei wenjen sette wie yn de 7e iuw, de
twadde yn de 11e/12e iuw. De skiednis fan it Noardfrysk is dêrom wer in oar
sjapiter. It taalgebiet fan it Frysk yn East-Fryslân waard yn de 16e en 17e iuw
hurd lytser. Hjoed is der allinnich mar it Sealterfrysk oerbleaun. Yn
West-Fryslân (de provinsje Fryslân yn Nederlân) hat der mei Gysbert Japiks in
oplibbing west foar it Midfrysk

De stúdzje nei taal, literatuer en geakunde, op wittenskiplik nivo, wurdt de
Frisistyk neamd.

Der hawwe ferskate ûndersiken west nei it Y-gromosoom by de Friezen. Neffens dy
ûndersiken kin der útgean wurde fan in stifterseffekt (founder effect), wêrtroch
der beskate genetyske en de (dêrmei gearhingjende) uterlike skaaimerken fan de
hiele populaasje sterk ferskille fan in trochsneebefolking. It stifterseffekt is
neffens ûndersyk it sterkste yn de provinsjes Fryslân en Grinslân. De Fryske
substam fan R1b1b2a1 wurdt oanjûn mei it nûmer S21 (ek wol U106 of M405).



https://fy.wikipedia.org/wiki/Foet_(lingtemjitte)

De lingtemjitte foet (Ingelsk: foot, meartal feet) is in lingte-ienheid dy't yn
Angelsaksyske lannen noch in soad brûkt wurdt. De Feriene Steaten (2004),
Libearje en Myanmar binne de ienige lannen dy't it SI noch gjin wetlike status
ferliend hawwe. It ienheidssymboal is ft, of ' en yn Nederlân VT.

Hoewol't de foet gjin SI-ienheid is, is de lingte derfan yn 1958 ynternasjonaal
fêstlein middels de inch (jildich sûnt 1 july 1959). Ien inch is eksakt gelyk
oan 25,4 mm en der sitte 12 inches yn ien foet. Sa is ien foet 304,8 mm = 0,3048
m. Ien meter is dan dus 1/0,3048 ofwol sa'n 3,28 foet.

De foet wurdt benammen brûkt yn de loftfeart om de fleanhichte mei oan te jaan.
Yn de praktyk jildt: 1 foet = 0,3 meter.

De foet wurdt ek in soad yn de skipfeart brûkt om de lingte fan skippen oan te
jaan. Ek de maten fan konteners wurde yn foet útdrukt: in lingte fan 20 of 40
foet, by in standert breedte fan 8 foet en in standert hichte fan 8 voet en 6
inch.

De foet kin ien lingtemaat wêze mar ek in oerflaktemaat en hat ôfhinklik fan it
plak in ferskillende maat. Ofhinklik fan dat plak wie in tomme ferdield yn
10,11,12 of 13 tommen. De hjir toande wearden binne foarbylden, yn de praktyk
hie hast elke stêd of krite syn eigen maat. Yn Nederlân wie de meast brûkte foet
de Rynlânske foet.

De Frânske Keninklike foet gie foarôf oan de offisjele Frânske foet, dizze waard
ferfongen troch it metryske systeem yn de 19e iuw. It Frânske wurd foar foet is
"pied".

De Frânske keninklike foet, no yn ûnbrûk, hat de folgjende grutte: Ien meter is
lyk oan 3 foet en 11,296 streken op de mjitstôk fan Parys. De Frânske Keninklike
foet wie sawat 0,324 839 385 meter. De foet fan Quebec (symboal: P) is yn
prinsipe lyk oan de Frânske, mar neffens de Kanadeeske wet is de foet gelyk oan
12,789 inches = 1,06575 foet = 0,324 840 6 meter.



https://fy.wikipedia.org/wiki/Fatikaanst%C3%AAd

Fatikaanstêd (Italjaansk: Città del Vaticano) is it lytste ûnôfhinkelike lân yn
de wrâld en foarmet it territoarium fan de Hillige Sit. Der wenje likernôch 900
minsken op in gebiet fan 0,44 km², mar der komme deis tûzenen toeristen.
Fatikaanstêd sels wurdt hielendal omsletten troch de stêd Rome; ta it grûngebiet
fan de steat hearre fierder inkele plakken yn Rome en it simmerferbliuw fan de
paus yn Castel Gandolfo.

Nei it Romeinske Ryk kamen yn en om de stêd Rome de Pauslike Steaten op. Yn 1797
besetten de Frânsen it noardlike part fan de Pauslike Steaten, in jier dêrnei
wiene de Pauslike Steaten hielendal beset. Yn 1800 krigen se harren
ûnôfhinklikens werom, mar waarden yn 1808 op 'e nij troch de Frânsen beset. Yn
1815 waard by it Kongres fan Wenen besletten dat de Pauslike Steaten harren
gebiet fan 1797 weromkrije soene. Lykas yn oare lannen kaam it yn de Pauslike
Steaten yn 1849 ek ta in revolúsje, wêrby't de Roomske Republyk útroppen waard.
Mei help fan Frankryk en Spanje krige de Pauslike Steaten noch yn datselde jier
harren macht werom. Yn 1866 waard twa tredde part fan de Pauslike Steaten
ferovere troch it yn 1861 oprjochte keninkryk Itaalje, mar mei help fan Frankryk
koe de paus Latium hâlde. Doe't de Frânsen har yn 1870 weromlutsen fanwege
kriich mei Prusen, waard ek Latium troch it keninkryk Itaalje beset. De Pauslike
Steaten mochten net langer mear bestean, mar de Hillige Sit mocht bliuwe en syn
diplomatike saken ûnderhâlde. Sechtich jier lang wie de paus finzen yn it
Fatikaan. Yn 1929 waard der in ferdrach tekene troch de paus en Mussolini.
Neffens it ferdrach mocht de paus it lytse stik lân as ûnôfhinklike steat hâlde.

Yn 2010 wennen der 829 minsken binnen de muorren fan Fatikaanstêd. De boargers
fan Fatikaanstêd besteane benammen út geastliken, wêrûnder de preesters, susters
en de ferneamde Switserske Garde. Hast alle ynwenners wurkje foar de Hillige
Stoel. Der wurkje likernôch 3.000 leken, mar dy wenje net yn Fatikaanstêd. Alle
meiwurkers fan it Fatikaan binne Katolyk.

Der bestiet in nasjonaliteit fan Fatikaanstêd, wêrtroch hege geastliken reizgje
kinne mei in paspoart fan it Fatikaan en diplomatike status krije kinne yn
lannen dêr't harren betrouwensbrieven akseptearre binne. Ein 2003 hienen 552
minsken de nasjonaliteit fan Fatikaanstêd; 61 kardinalen, 346 oare geastliken,
101 leden fan de Switserske Garde en 44 leken. Hast al dy minsken hawwe in
dûbele nasjonaliteit en hawwe harren oarspronklike nasjonaliteit behâlden. Hja
krije de nasjonaliteit allinne troch naturalisaasje, net troch berte. De measte
Italjanen dy't foar it Fatikaan oan it wurk binne hawwe net de nasjonaliteit fan
Fatikaanstêd.

It Fatikaan hat gjin offisjele taal. Oars as de Roomsk-Katolike Tsjerke, dy't
meastentiids Latyn brûke foar offisjele dokuminten fan de gesachhawwende macht,
wurdt it Italjaansk meast brûkt as de wetjouwende taal en kommunikaasjetaal mei
minsken en ynstânsjes bûten it Fatikaan. It Italjaansk is ek de deistige
omgongstaal, brûkt troch de measte minsken dy't arbeidzje foar de steat. Yn de
Switserske Garde is Dútsk de kommandotaal, mar de yndividuele leden fan de Garde
lizze de eed ôf yn harren eigen taal, it Dútsk, Frânsk, Reto-Romaansk of
Italjaansk. De offisjele hiemside fan Fatikaanstêd is yn it Italjaansk, Ingelsk,
Frânsk, Dútsk en Spaansk te lêzen (dy side moat net betiisd wurde mei de
hiemside fan de Roomsk-Katolike Tsjerke, dy brûkt njonken dy talen ek it
Portegeesk, Latyn en Sineesk).

Nijsgjirrige bouwurken binne de Sint Pitertsjerke, de Sikstynske Kapel en it
Fatikaansk Museum. Lofts foar it Sint Piterplein rint in trep nei de
Friezentsjerke.

In lân hat yn plysjetsjinst besteande út Switsers, de Switserske Garde, dy't in
oerbliuwsel is fan it oarspronklike leger fan de Paus. Nei't sein wurdt, is it
tradisjonele unifoarm fan de garde ûntwurpen troch Michelangelo.

It Fatikaan hat sûnt 1933 in eigen treinstasjon en 200 meter spoar. Foar
persoansferfier waard it stasjon lykwols twaris brûkt, yn 1979 (nei it
earstkommende stasjon yn Rome) en yn 2002 (nei Assisi) troch Johannes Paulus II.
Sûnt 2003 sit der in lytse winkel yn it stasjon. Fierders wurdt de trein
allinnich mar foar guod brûkt. Oer it spoar stiet op de grins tusken it Fatikaan
en Rome in grutte poarte. Yn it Fatikaan is in helikopterlâningsplak (Portus
Helicopterorum op syn Latysnk). Der binne likernôch 50 strjitten yn it Fatikaan,
wêrfan de Via del Pellegrino en de Via di Belvedere de grutste diken binne.
Stopljochten ha se dêr net.



https://fy.wikipedia.org/wiki/Famylje_(besibskip)

In famylje (fan it Latynske familia) is in netwurk fan ynterpersoanlike
relaasjes op basis fan besibskip troch ôfstamming, houlik, pleechsoarch of
adopsje, dy't yn alle minsklike kultueren de grûnslach fan 'e maatskippij
foarmet. Alle famyljes kinne opdield wurde yn twa helten: de kearnfamylje,
better bekend as it gesin, dat bestiet út âlden en harren bern, en de bredere
famylje (ta ûnderskie soms oantsjut mei de Ingelske term extended family), dêr't
ek pakes en beppes, omkes en muoikes, neven en nichten, ensfh. ta rekkene wurde.

Fierders binne der beskate soarten famyljes. De skoanfamylje of oantroude
famylje is dat part fan 'e famylje dêr't men inkeld mei besibbe is fia it houlik
mei jins man of frou. Hjirby giet it dus eins om 'e famylje fan dy man of frou,
en net om jins 'eigen' (biologyske) famylje. De leden fan in styffamylje binne
lju dêr't men mei besibbe is fia de houliksbân fan ien fan jins âlden, dy't dan
yn 'e regel sletten is nei jins eigen berte út in eardere relaasje. Healbruorren
en -susters binne bern dy't ien (mar net de oare) fan 'e beide âlden mei jinsels
gemien hawwe. In pleechfamylje, ta einbeslút, is in famylje dêr't men yn
oannommen is, mar dêr't men fierder alhiel gjin ôfstammingsbesibskip mei hat.

Yn 'e measte maatskippijen is de famylje in gearwurkingsferbân dêr't de leden
troch ûnderstipe wurde, bygelyks op it mêd fan it grutbringen fan bern. Op dat
mêd wurde kearnfamyljes of gesinnen troch de antropology klassifisearre
neigeraden wa't de opfieding of it grutste part dêrfan ferfollet. Sa sprekt men
fan in matrifokaal gesin as de bern grutbrocht wurde troch de mem en fan in
patrifokaal gesin as de bern grutbrocht wurde troch de heit. In 'normaal' gesin,
wêryn't de bern fersoarge wurde troch de heit en mem tegearre, wurdt oantsjut as
konjugaal (fan it Ingelske conjugal, in eigenskipswurd dat ferwiisd nei it
houlik). As de bern grutbrocht wurde troch pake en beppe, in pake of in beppe of
in omke of muoike, sprekt men fan in avunkulêr gesin.

Geslachtsferkear en seksuële relaasjes tusken leden fan ien famylje ûnderling
wurde ornaris beskôge as ynsest en binne yn 'e measte kultueren taboe. De
útsûndering dêrop is fansels it houlik tusken man en frou. Soms wurde ek
relaasjes tusken (efter)neven en (efter)nichten tastien. Yn it Alde Egypte wie
it wenst dat de farao's mei harren eigen suster trouden, al wie dat in
útsûndering yn 'e Aldegyptyske kultuer, om't de farao's as goaden beskôge
waarden, dy't dêrom net mei sljochtwei folk trouwe koene. De tûke fan 'e
wittenskip dy't him taleit op it ûndersyk nei (ôfstamming)srelaasjes binnen
famyljes, hjit de geneälogy.



https://fy.wikipedia.org/wiki/Ereksje

Mei in ereksje wurdt meastal it proses bedoeld wêrby't de swollichems yn de
penis fold wurde mei bloed, wêrtroch't hy opswolt en geskikt wurdt foar
geslachtsferkear. Dit bart trochdat de ôffierende ier tichtknypt wurdt. It wurd
ereksje betsjut rjochtwurding of oprjochting. Ek de klitoris en de spienen fan
de boarsten kinne by seksuele opwining in ereksje fertoane. Yn de klitoris bart
dat ek troch swollichems, yn de spienen net.

At in man gjin ereksje krije kin, of net genôch ereksje om in goede
geslachtsferkear hawwe te kinnen, neamt men dat ympotinsje of spesifiker
ereksjesteuring, dat lêste slaat benammen op de ereksje sels wylst der by
ympotinsje ek de gearhing fan fermindere seksueel langstme of te gau klearkommen
bedoeld wurde kin. Gauris tinkt men dan ek oan dy problemen los fan de
ereksjesteuring by it wurd ympotinsje, mar it is allinnich yn gearhing mei de
ereksjesteurnis.

Lykas foar in soad oare termen út de seksualiteit wurde der foar it wurd ereksje
ek oare wurden brûkt.

De man hat faak at hy moarns wekker wurdt in ereksje, de saneamde moarnsereksje.
Dizze hat neat mei seksuele gedachten of dreamen te krijen, mar kin wol de sin
yn seks dy't in soad manlju moarns hawwe ferklearje. De moarnsereksje is in
oerbliuwende ereksje út de lêste saneamde REM-sliep, en treedt dêrtroch faak op
as de man út himsels wekker wurdt, en net as hy wekker makke wurdt.



https://fy.wikipedia.org/wiki/Dyk

In dyk is in troch minsken oanleine wetterkearing dy't in gebiet beskermet tsjin
in hege wetterstân en weagen. In grûnlichem dat permanint belêste wurdt troch in
wetter mei relatyf fêst peil wurdt in kaaidyk neamd.

Nederlân hat twa (bestjoerlike) typen diken: de primêre wetterkearings en
regionale wetterkearings dy't meastentiids sekundêre wetterkearings neamd wurde.
De primêre wetterkerings beskermje tsjin bûtenwetter, it wetter fan de see, de
grutte rivieren, de Markermar en de Iselmar.

De regionale wetterkearings beskermje tsjin it binnenwetter yn marren, boezems
en kanalen. Yn it westen fan Nederlân binne dit faak boezemkaaien. Under de
regionale kearingen falle ek slieperdiken.

Oan de súdlike ouwer fan it eartiidske eilân Wieringen, dat skol ôfrint, waard
yn de Midsiuwen in seewarring oanlein fan in dûbele rige peallen, dy't
oanienslutend fertikaal yn de grûn setten waarden. Yn de tuskenromte fan
likernôch 2 meter waard seegers propke en ôfdekt mei sân. Dat seegers waard,
ticht yn'e buert, yn de Waadsee ôfmeand. It die bliken dat it net fergiet of
ferrottet. Sa'n dyk bliek bûtengewoan stoarmfêst meidat it seegers ek in
fearjende eigenskip hat. Dêrom waard it seegers oant yn it begjin fan de 20e iuw
ek in soad brûkt as bêde- en kessenfolling. Soksoarte dyk wurdt in wierdyk
neamd, der -by fersin- fan útgeande dat it seegers ta de seewieren hearde.

De wierdyk funksjonearre lange tiid goed, oant yn de 18e iuw de pealwjirm
tasloech, dy't de houten balken opfriet en dêrmei it skelet fan de dyk
ferneatige. Doe waard besluten de bûtenside fan de dyk te ferstevigjen mei
opsteapele basaltblokken, dy't út Noarwegen oanfierd waarden.



https://fy.wikipedia.org/wiki/Domeinnamme

In domeinnamme is de namme dêr't in domein op it ynternet mei oantsjut wurdt. It
ynternet is formeel in netwurk fan netwurken. De kompjûters fan elts netwurk,
elts domein, wurde dêrby nûmere mei IP-nûmers. Om't soksoarte fan nûmers,
bygelyks 123.15.78.984, foar minsken net maklik te ûnthâlden binne, is der in
domeinnammesysteem opset, dat it mûglik makket alle domeinen nammen te jaan, de
domeinnammen.

Binnen in domein kinne alle losse kompjûters ek wer in namme krije. Soks binne
de nammen dy't minsken brûken foar addressen op it ynternet, lykas
http://www.fryskebeweging.nl/. Ynformeel wurde ek dy wol oantsjut as
domeinnammen. Dat is fral sa om't de strikte keppeling tusken komjûters en
nammen loslitten is, dêrtroch kin in kompjûter, of sels in stikmannich triemmen
op in kompjûter mear as ien namme hawwe. Sa kinne de romten dy't brûkers hiere
of besjogge by in webkedizer ferskate nammen hawwe, mar dat seit neat mear oer
de kompjûters dy't der wier foar brûkt wurde.

In domeinnamme kin yn Nederlân bestean út de letters a-z, sifers 0-9 en it
ûnderstreekje _. Dat betsjut dat in protte Fryske nammen net akseptearre wurde
as ynternetnammen. Soks kin wol oanpast wurde, mar it Ministearje fan Ferkear en
Wettersteat en de Stifting Ynternet Domeinregistraasje Nederlân litte it elts
oan de oar oer dêryn it inisjatyf te nimmen.

In goed keazen domeinnamme kin der foar soargje dat in webstee heger terjochte
komt yn de resultaten fan sykmasines lykas Google.

Ein 1995 wienen der yn Nederlân noch mar 10.000 .nl-domeinnammen útjûn. Yn 2007
wienen dat der al mear as 2,5 miljoen.



https://fy.wikipedia.org/wiki/Denver

Denver (Arapaho: Niinéniiniicíihéhe’) is sawol de grutste stêd as de haadstêd
fan 'e Amerikaanske steat Kolorado. It leit yn 'e Delling fan 'e Súdlike Platte,
fuort beëasten it plak dêr't de Cherry Creek yn 'e rivier de Súdlike Platte
útmûnet, en 19 km fan 'e eastlike foet fan 'e Rocky Mountains ôf, op in hichte
fan likernôch 1.600 m boppe seenivo. Sadwaande wurdt it ek wol The Mile-High
City ("De Myl Hege Stêd") neamd. Denver is in konsolidearre stêd en county, dat
Denver County en de stêd Denver binne ien en deselde. Neffens in offisjele
skatting út 2012 hie Denver doe krapoan 634.000 ynwenners. As stêdekloft, mei
alle foarstêden derby, lykas Aurora en Boulder, komt it op in befolking fan
likernôch 2,6 miljoen minsken út.

Denver waard yn novimber 1858 stifte as in goudsikersstedsje, ûnder de namme
Denver City, yn 'e tiid fan 'e Goudkoarts fan Pike's Peak, yn wat doe it
westlike Kansas-territoarium wie. It plakje waard ferneamd nei James W. Denver,
de doetiidske territoriale gûverneur fan Kansas. Rjocht foar Denver City oer,
oare kant de Súdlike Platte, wie wêr't de Sjajinnen en de Arapaho-Yndianen
tradysjoneel harren winterkampen opsloegen. Yn it earstoan wie Denver City in
stedsje oan 'e Amerikaanske frontier (de foargrins fan 'e beskaving), en hie it
in ekonomy dy't basearre wie op it fermaak fan 'e goudsikers en mynwurkers út 'e
omkriten, mei gokken, kroegen (saloons), slachtfeehannel, en prostitúsje. Yn
maaie 1859 skonken de Denverders mei-inoar 53 perselen grûn oan 'e Leavenworth &
Pike's Peak Express om 'e earste postkoetsrûte en fêste ferbining mei it Easten
mooglik te meitsjen, wêrlâns oft eltse dei passazjiers, post, fracht en goud
ferfierd waard.

Denver City krige offisjeel de status fan stêd yn 1861, itselde jiers dat ek it
Kolorado-territoarium losmakke waard fan Kansas. Fan 1861 oant 1902, doe't it in
konsolidearre stêd en county waard, tsjinne Denver City as it haadplak fan
Arapahoe County. Yn 1867 waard it boppedat teffens de territoriale haadstêd fan
Kolorado. Dat rôp in nij selsbetrouwen op by de jonge stêd, en it stedsbestjoer
besleat de namme te ferkoartsjen fan "Denver City" ta "Denver". Yn 1870 ferbûn
de Denver Pacific Railroad Denver mei it nasjonale spoarnetwurk. En doe't
Kolorado yn 1876 as folweardige steat ta de Uny tatrede, waard Denver in like
folweardige steatshaadstêd.

Yn it lêste trêdepart fan 'e njoggentjinde iuw setten har in grut tal rike
sakelju, mei dêrûnder ferskate miljonêrs, yn Denver nei wenjen. De banen dy't sy
yn 'e stêd skoepen, loeken wer oare ymmigranten oan: Dútsers, Italjanen,
Sinezen, Afro-Amerikanen en Latino's. Sa'n tafloed koe de pleatslike ekonomy
lykwols net oan, en it resultearre yn 'e Denverske Depresje fan 1893, wêrby't de
sulverpriis steil omleech foel troch oerproduksje. Mei de ekonomyske
swierrichheden krige de stêd ek foar it earst te meitsjen mei rasistyske
foaroardielen en de opkomst fan 'e Ku Klux Klan. Tsjin 1890 wie Denver nei San
Fransisko de grutste stêd bewesten Omaha, mar troch de ekonomyske krisis wie it
tsjin 'e iuwwiksel foarbystribbe troch Los Angeles.

Yn 'e tweintichste iuw wie der fan 1953 oant 1989 in nukleêre wapenfasiliteit,
it Rocky Flats-fabryk, sitewearre op in ôfstân fan likernôch 23 km fan Denver.
In grutte brân yn it fabrykskompleks, yn 1957, mar ek it struktureel fuortlekken
fan nukleêr ôffal dat dêr tusken 1958 en 1968 opslein lei, hie fan gefolgen dat
de grûn yn guon dielen fan Denver radioaktyf besmet rekke is mei plutoanium. In
ûndersyk út 1981 brocht dêrmei it ferhege foarkommen fan berte-ôfwikings en
kanker yn beskate wiken fan Denver yn ferbân. Yn augustus 2010, doe't de
fersmoarging de foltôging fan in rûnwei om Denver hinne drige tsjin te kearen,
spile dit probleem noch altiten.

Yn 1970 waard Denver troch it Ynternasjonaal Olympysk Komitee (YOK) útkeazen om
'e Olympyske Winterspullen fan 1976 te organisearjen. Dat soe dan moai gearfalle
mei de hûndertste fiering fan it tatreden fan Kolorado ta de Uny. Yn novimber
1972, lykwols, blokkearren de Koloradyske kiezers yn in referindum de tawizing
fan belestingjild om 'e Spullen te finansierjen. Dêrop waarden de Winterspullen
fan 1976 ferpleatst nei it Eastenrykske Innsbruck. Oan 'e dei fan hjoed ta is
Denver de iennichste stêd op 'e wrâld dy't it gasthearskip fan 'e Olympyske
Spullen ôfwiisd hat nei't it al troch it YOK takend wie.

Neffens in offisjele skatting troch it Amerikaanske Folkstellingsburo op grûn
fan gegevens fan 'e folkstelling fan 2010 hie Denver yn 2012 in befolking fan
634.265 minsken. De befolkingstichtens bedroech 1.561 minsken de km². Neffens
gegevens fan 'e folkstelling fan 2010 wie doe fan 'e befolking fan Denver 11,3%
âlder as 65 jier en 22,0% jonger as 18 jier. Fierders bestie 50,1% fan 'e
húshâldings út ien persoan, wylst 19,1% fan 'e befolking ûnder de earmoedegrins
libbe.

Wat de etnyske opbou fan 'e befolking oangiet, dy wie yn 2010 sa: 52,2% blanken;
31,8% Latino's; 10,2% swarten; 3,4% Aziaten; 1,4% Yndianen; 0,1% Polyneziërs,
Melaneziërs en Mikroneziërs; 0,9% oaren of fan mingd etnysk komôf. Under de
blanken foarmen de Dútsers de grutste oarsprongsgroep, mei 14,6% fan 'e
befolking fan Denver dy't Dútske foarâlden hie. Dêrnei folgen de Ieren mei 9,7%,
de Ingelsen mei 8,9% en de Italjanen mei 4,0%. Under de Latino's foarmen de
Meksikanen fierwei de grutste groep, mei 24,9% fan 'e befolking. De grutste
Aziatyske befolkingsgroep waard foarme troch de Fjetnamezen, mei 0,8% fan 'e
befolking. Fan 'e befolking fan Denver hie yn 2010 70,3% it Ingelsk as
memmetaal, wylst 23,5% fan hûs út Spaansktalich wie.

Denver leit yn in steppeklimaatsône (BSk yn 'e klimaatklassifisearring fan
Köppen). It hat fjouwer dúdlik ûnderskate jiertiden en in tuskenbeiden delslach
troch it hiele jier, dy't lykwols yn totaal mar 363,2 mm jiers opsmyt.
Winterdeis falt de delslach almeast yn 'e foarm fan snie, mei in jierliks
gemiddelde fan 136 sm, ferdield oer de hiele winter. Yn july, de waarmste
moanne, is de trochsneed temperatuer oerdeis 31,9 °C, en yn desimber, de kâldste
moanne, is dat 6,0 °C (en nachts –8,3 °C). Rekôrtemperatueren wiene 41 °C op
sawol 25 as 26 juny 2012, en –34 °C op 9 jannewaris 1875.



https://fy.wikipedia.org/wiki/Attila

Attila, Goatysk foar heity, (sa. 406 – Hongarije 453) wie kening fan de Hunnen.
Hy hearske oer East- en Midden-Jeropa yn it tiidrek 441–452 en hâlde grutte
rôftochten. It West-Romeinske Ryk kaam benammen troch syn ferskinen yn in
spiraal nei ûnderen telâne. De persoan Attila hat de ynspiraasje west foar de
figuer Etzel yn it midsiuwske Nibelungenliet en de Thidrekssaga en foar Atli yn
de Völsunga saga. Hy hie de bynamme Gisel Gods omdat elkenien grutte eangst foar
him hie.

Atilla wie de soan fan in Hunnysk stamhaad. Syn omke Rua hie yn 432 alle Hunnen
ferienige ûnder ien keningskip en nei syn dea yn 434 waard er opfolge troch de
bruorren Attila en Bleda.

Under it bewâld fan Attila en Bleda waarden de grinzen fan it East-Romeinske ryk
bedrige. Wylst it leger fan de keizer Teodosius II har dwaande hâlde mei
ekspedysjes tsjin de Fandalen yn Afrika en de Sassaniden yn Armeenje stutsen de
Hunnen de Donau oer en foelen it ryk yn. Sy plonderen de Romeinske stêden yn
Illyrikum en yn 443 wie harren leger de haadstêd Konstantinopel benei komd. Sy
fersloegen it tafleane Romeinske leger by de rivier de Utus en nei it ferlies
moast de keizer de Hunnen in grutte ôfkeapsom betelje sadat sy Konstantinopel
gewurde litte soenen.

Yn 445 fermoarde Attila syn broer en krige dêrmei de allinnich hearskippij oer
de Hunnen. Utsein de Hunnen wienen ferskate Germaanske stammen oan him
ûnderhearrich, benammen de Ostrogoaten en Gipiden.

Mei in grut leger sette hy op it suden yn en op 'e nij foel er it Eastromeinske
Ryk yn. Diskear rekke hy yn Moesje yn gefjocht mei it leger fan de Romeinen dat
er fersloech. Op 'e nij waarden de stêden op de Balkan plondere en ferwoaste.
Lykwols hienen de Romeinen de ferdigening fan harren haadstêd better
organisearre. De Romeinen moasten de frede ôfkeapje mei jild en in stik fan
harren grûngebiet ôfstean. Tichtby Singidunum, it moderne Belgrado makke Alarik
syn haadplak. Hjirwei hearske hy oer syn grutte ryk.

Doe't Attila it East-Romeinske ryk stienearm makke hie, brocht er in grut leger
op oarder en teach nei it westen. Yn de maaitiid fan 451 stuts hy sûnder
tsjinstân te ûnderfinen fan Frankyske foederaty, by Koblenz de Ryn oer. Hy folge
de Moezel nei it westen ta en alles dêr't er by del kaam waard ferwoaste. Alle
stêden dy't ynommen waarden, waarden yn'e brân stutsen en harren ynwenners
fermoarde.

Lykwols moetet hy by Parys foar it earst wjerstân fan betsjutting. Neffens de
skreaune boarne waard de ferdigening fan de stêd organisearre troch Genoveva of
Geneviève, in famke dat letter as patroneshillige fereare waard. De oanfal fan
Attile op 'e muorren fan de stêd mislearre en hy teach my it leger nei it suden
dêr't bewenners fan Orléans it ferlies belije moasten.

De Romeinen hienen yn de tuskentiid al har Germaanske foederatyfolken
mobilisearre en ûnder oanfiering fan oerbefelhawwer Aetius waard in grut leger
yn stelling brocht tsjin de Hunnen. Op 20 septimber 451 stienen beide legers
tsjinoer inoar tusken Troyes en Châlons-sur-Marne. Yn de slach dy't letter
bekend wurden is as de slach op de Katalaunyske Fjilden einige nei in fûl
gefjocht dat de hiele dei duorre, de slach. Lykwols hie it leger fan Atilla
safolle manlju ferlern dat er werom gie nei it easten.

Fia in omwei luts hy de Alpen oer en bedarre yn Itaalje. Hy sette him ta Rome en
belegere de stêd, sûnder har lykwols yn te nimmen. Wat der doe allergearre barde
is net dúdlik, mar nei in petear mei de destiidske paus Leo de Grutte ferlit er
Itaalje en ferstjert in jier letter.

It ferhaal giet dat er yn 453 yn de omkriten fan de rivier de Tisza tidens in
drankorgy stikt wêze soe. In skoftke letter letter kamen de ûnderwurpen folken
yn opstân en foel syn ryk útinoar.

Patrick Gallagher hie de rol fan Attila yn de Amerikaanske film Night at the
Museum (2006).



https://fy.wikipedia.org/wiki/Akteur

In akteur of aktrise is immen dy’t in personaazje útbyldet yn in ferhaal of in
rollespul.

In akteur kin syn wurk dwaan yn in toanielfoarstelling, in film, op telefyzje,
as treningsakteur en tal fan oare saken. Ek kin it allinnich gean om de stim,
bygelyks foar tekenteltsjes en reklames. Sûnt de lêste jierren wurde guon
personaazjes ek yn fideospultsjes útbylde. Al dy ferskate saken freegje in eigen
technyk yn it aktearwurk.

Der kin ûnderskied makke wurde yn it soart rolle dat ien spilet. Sa beskikke
minsken as Sylvester Stallone en Arnold Schwarzenegger dúdlik oer oare
kwaliteiten as bygelyks in Robin Williams of Dustin Hoffman. In bepaald slach
akteur past mear yn in komeedzje, in oar yn in romantyske film en wer in oar yn
in aksjefilm.

Foar it spyljen yn sjongspul en opera’s wurdt ek noch fan minsken easke dat se
sjonge kinne.

Foar akteurs binne spesjale stúdzjes stifte. Sa is dêr in tonielskoalle yn ûnder
oare Amsterdam en Utert, de Akademy foar Drama yn Eindhoven en de Teaterskoalle
yn Amsterdam.



https://fy.wikipedia.org/wiki/Afrikaansk

Afrikaansk is in Westgermaanske taal, basearre op it Nederlânsk fan de 17e iuw.
De taal waard pas op 8 maaie 1925 offisjeel erkend en is sadwaande de tred
jongste Germaanske taal dy’t in amtlike status hat (it Faeröersk waard yn 1948
amtlik erkend en it Lúksemboarchsk yn 1984). It Afrikaansk wurdt it meast
sprutsen yn Súd-Afrika, it is dêr ek ien fan de alve offisjele talen. Dêrnjonken
is it ek in wichtige taal yn Namybje, dêr’t it as lingua franca brûkt wurdt. Yn
totaal wurdt de taal troch likernôch 6,4 miljoen minsken as memmetaal brûkt.

Afrikaansk en Nederlânsk binne noch foar in grut part ûnderling fersteanber. Ek
foar Frysk-sprekkers is it Afrikaansk goed oan te learen. De útspraak en
grammatika fan it Afrikaansk is mear analytysk en ienfâldiger as oare Germaanske
talen. Neist it Nederlânsk, de wurdskat fan it Afrikaansk bestiet foar 85% út
Nederlânske wurden, hawwe ek in protte oare talen it Afrikaansk beynfloede,
bygelyks Maleisk, Portegeesk, Frânsk, Dútsk, Ingelsk en oare Afrikaanske talen.

It Afrikaansk wurdt sjoen as in ûndertaal fan it Nederlânsk. It is
klassifisearre as Yndo-Jeropeeske taal, it is ûnderdiel fan de Westgermaanske
tûke fan de Germaanske talen. Afrikaansk heart tegearre mei it Nederlânsk ta de
Nederfrankyske taalgroep, dat wer fan it Aldnederlânsk ôfkomt. Nederfrankyske
fariëteiten wurde yn Jeropa en Nederlân, it noarden fan Belgje,
Frânsk-Flaanderen yn Frankryk en it Dútske gebiet lâns de Ryn tusken Keulen en
de grins mei Dútslân en Nederlân sprutsen. Bûten Jeropa wurde Nederfrankyske
dialekten yn Súd-Afrika, Namybje, Suriname, Kurasau, Arûba, Bonêre, Saba,
Sint-Maarten en Sint Eustaasjes sprutsen.

De Nederfrankyske dialekten wurde tegearre mei it Nedersaksysk ûnder it
Nederdútsk groepearre. Der is in skieding ûntstien tusken it Nederdútsk en
Heechdútsk fanwegen de Heechdútske klankferskowing.

It is net wis út hokker Nederfrankyske dialekten it Afrikaansk him krekt
ûntwikkele hat. Der binne benammen in soad Hollânske grammatikale skaaimerken en
lûden yn it Afrikaansk werom te finen, njonken inkele West-Flaamske ynfloeden.
Earder waarden ek Siuwske ynfloeden ornearre, mar dizze gedachte is troch D.C.
Hesseling op basis fan migraasjesifers wjerlein.

It Nederlânsk kaam oan op it Afrikaanske kontinint doe't Jan van Riebeeck yn
1652 oan kaam by Kaap de Goeie Hope en dêr in koloanje stifte. Doe begûn ek de
skreaune skiednis fan Súd-Afrika. De Kaapkoloanje waakste gau en fral
Nederlanners en Flamingen, mar ek in soad Dútsers en Frânsen, kamen foar de
Feriene Eastyndyske Kompanjy yn de koloanje wenjen. De lêsten learden it
Nederlânsk rap, ek harren nammen waarden faak fernederlânske. De befolkingsgroep
dy't sa ûntstie, neamde himsels op in stuit Afrikaners of Boeren. Sûnt 1740
begûn de sprektaal in eigen libben te krijen. It Nederlânsk feroare stadich
trochdat it troch oare talen beynfloede waard, lykas it Maleisk fan de Maleiers,
dy't troch de Nederlanners as wurkkrêften nei Súd-Afrika helle waarden. Mar de
skriuwtaal bleau oant 1925 folslein basearre op it Europeeske Nederlânsk. Der
wie wyls wol in eigen foarm fan it Nederlânsk ûntstien, it Kaapsk-Nederlânsk.

Doe't de Kaapkoloanje yn Britske hannen kaam, waard it Ingelsk de offisjele taal
fan it gebiet. De Boeren lutsen hieltyd fierder it binnenlân yn, dêr't se trije
steaten stiften, de Oranje Frijsteat, de Transfaal en de Republyk Natalia, dêr't
it Nederlânsk de offisjele taal waard. Nei it útbrekken fan de Boerenoarloggen
tusken de Britten en de Boeren, dy't ferlern waarden troch de Boeren, kamen ek
dizze gebieten ûnder it bewâld fan de Britten. De Boeren kamen op foar it behâld
fan harren taal en tradysjes. Yn 1882 waard it Nederlânsk njonken it Ingelsk de
offisjele taal yn it Kaapske parlemint. Yn 1888 waard it Nederlânsk erkend as
offisjele taal fan de Súd-Afrikaanske Republyk, it lettere Transfaal. Fan 1910
oant en mei 1983 wienen it Nederlânsk en it Ingelsk tegearre de offisjele talen
fan Súd-Afrika. Al moat der rekken mei hâlden wurde dat sûnt 1925 it Nederlânsk
troch it Afrikaansk ferfong waard, mar pas yn 1983 waard it Nederlânsk út de
grûnwet helle.

Oant de 19e iuw hat it Afrikaansk allinnich as sprektaal bestien en wie it
Nederlânsk de formele skreaune taal. It Nederlânsk wie foaral de taal fan
skoalle en tsjerke. De opkomst fan kranten hat derfoar soarge dat minsken foar
it earst yn de eigen taal publisearje koenen. Hjir komt de earste foarm fan it
Afrikaansk as skriuwtaal. It liket noch bot op it Nederlânsk en wurdt allinnich
brûkt troch de blanken. Foar Kaapske moslims wie it Afrikaansk neist it Arabysk
al yn de njoggentjinde iuw as in folweardige taal brûkt foar de godstsjinst, mar
dat wie mear om in praktyske reden. Sy woenen it islamitysk leauwe befoarderje.
De Moslimmienskip wie net belutsen by de taalbeweging.

Op 14 augustus 1875 is it Genootskap van Regte Afrikaners yn Paarl stifte ûnder
lieding fan Stephanus du Toit. Dizze organisaasje hie as doel om it Afrikaansk
te befoarderjen en om de taal út te bouwen ûnder mear troch de bibel oer te
setten. It oersetten fan de bibel wie klear yn 1933. Yn de tweintichste iuw is
de wurdskat fan it Afrikaansk útwreide, ûnder oare trochdat de taal in nije
funksje as amtlike taal krige, wêrtroch't de taal yn it ûnderwiis, it bestjoer,
de literatuer, de keunst en de wittenskip brûkt wurde koe, fan 50.000 oant
likernôch 750.000 wurden. Der binne mear as 200 Afrikaanske wurdboeken útkaam.
Om de taal út te bouwen binne faak wurden brûkt út it Nederlânsk.

Yn 1875 wie S.J. du Toit de miening tadien dat der trije soarten Afrikaansk
sprutsen waarden oan de kop:

Afrikaansk wurdt net allinnich yn Súd-Afrika sprutsen. Grutte Afrikaansktalige
mienskippen bûten Súd-Afrika binne te finen yn bygelyks Namybje, dêr’t 89.900
minsken de taal machtich binne. Oare boarnen sprekke fan 160.000 memmetaal
sprekkers, fierders soe mear as 75% fan de minsken it Afrikaansk machtich wêze.
Benammen om en yn Windhoek hinne wurdt de taal sprutsen, dêr wurdt de taal troch
25% fan de minsken thús sprutsen.

Yn Botswana wenje likernôch 20.000 Afrikaansktaligen, yn Sambia likernôch 41.000
en yn Swasilân 13.000. Ik yn Malawy wennet in lytse groep Afrikaansktaligen.
Bûten Afrika libje grutte mannichten Afrikaanders yn it Feriene Keninkryk,
100.000 sprekkers, Nij-Seelân, 21.000 sprekkers, Botswana, 20.000 sprekkers,
Austraalje, 13.000 sprekkers en Kanada, 24.000 sprekkers (neffens de
folkstelling fan 1974, it tal Súd-Afrikaanske ymmigranten is nei dy tiid groeit
nei 60.000).

Afrikaansk is de haadtaal foar twa etnyske groepen yn Súd-Afrika: De Afrikaners
en de Kleurlingen.

It Afrikaansk wurdt meastentiids skreaun yn it Latynske alfabet, mar guon
groepen brûke ek it Arabyske skrift. Yn dat gefal wurdt it Getûlysk (Afrikaansk:
Getoelies) neamd. Dit wurdt komt fan it Maleiske wurdt tulis, dat "skriuwe"
betsjut.

Tusken 1900 en de ein fan de 20e iuw is de wurdskat fan it Afrikaansk waakst fan
50.000 oant 750.000 wurden. Mei it útbouwen fan Afrikaansk as in folweardige
nijmoadrige amts- en wittenskipstaal binne der hûnderttûzenen wurden by de
oarspronklike kearnwurdskat, wat fan it Nederlânsk oflaat is, foege. Alhoewol't
Afrikaansk leksikaal sjoen foar it meastepart de Nederlânske woartels bewarre
hat, is der, lykas by oare Europeeske talen dy't nei in nij oerseesk gebiet
ferspraat binne, in tal wichtige ôfwikings fan it nijmoardige Nederlânsk.

Lykas it Amerikaansk-Ingelsk in soad wurden út it 17e en 18e-iuwske Ingelsk
bewarre hat dy't yn it hjoeddeiske Britske Ingelsk al útstoarn binne (bygelyks
fall, wat yn Ingelân troch it Latynske autumn ferfong is), hawwe guon âlde
Nederlânske wurden dy't yn it hjoeddeiske Nederlânsk net mear brûkt wurde, of
hast net mear brûkt wurde, yn it Kaapsk-Nederlânsk noch wol in funksje.

Guon wurden út Nederlânske en Flaamske dialekten, dy't yn Nederlân en Flaanderen
net ta de standerttaal hearre, binne al opnaam yn de kearnwurdskat fan it
Kaapsk-Nederlânsk en Afrikaansk.

In grut tal foarbylden komt út de lânbou. In dam is yn it Nederlânsk in wâl,
wylst yn it Afrikaansk it ek ferwiist nei it wetter dat troch de wâl tsjinhâlden
wurdt. Afrikaners sizze bygelyks dat se in die dam gaan swem, wêrmei se yn it
daamwetter bedoele. De Súd-Afrikaanske taalkundige S.P.E. Boshoff skreau de
betsjuttingsferskowing ta oan it ferskil tusken it wetterrike Nederlân en it
drûge Súd-Afrika, alhoewol’t it deiboek fan Jan van Riebeeck, neffens J. du P.
Scholtz ek bewiis levere dat de betsjuttingsferskowing al yn de Nederlânske
omgongstaal oan de gong wie.

It wurdt pad hat yn it Afrikaanske in rommere betsjutting krigen as yn it
Nederlânsk, wêr’t dit allinnich nei in dyk ferwiist dy’t troch fuotstappen fan
bisten of minsken makke is. Yn Súd-Afrika is it ek in synonym foar in tarredyk,
en al yn de 18e iuw kamen der al wurden as padmaker yn de Kaapske taal foar, wat
ferwize soe nei in opsichter dy’t in paad yn stân hâlde moast.

Vlei, wat út it wurdt vallei fuortkomt, hat njonken de definysje "delte tusken
twa berchrigen", in spesifike Kaapske betsjutting krigen as in "sompige leechte
tusken bergen" en in "dúnmar". Yn de 18e en 19e iuw ferwezen reizgers al nei dit
taalgebrûk.

Dalk, dat in koarte foarm fan dadelik is, hat sels in heule nije betsjutting
krigen. Wylst dadelik in bywurd foar tiid is, wurdt dalk yn it Afrikaansk as in
bywurd mei modale funksje brûkt en is it in synonym foar "miskien, mooglik". De
âldste dokuminten, wêryn it Kaapsk-Nederlânske dalk foarkomt, datearret út de
jierren 1787 en 1789.

De ûnfolsleine ôfsluten tiid is kwa foarm folslein lyk oan de ûnfolsleine
tsjintwurdige tiid. Om it ferskil mei de tsjintwurdige tiid dúdlik te krijen
wurdt dizze foarm foarôfgien troch bywurden as toe. De ienige útsûndering hjirop
is it tiidwurd zijn:

Yn de literatuer wurdt de folslein tsjintwurdige tiid faak brûkt yn stee fan de
ûnfolsleine ôfsluten tiid. It ôfsluten mulwurd hat, lykas yn it Nederlânsk, it
foarfoegsel 'ge', of it moat wêze dat der in oar foarfoegsel is:

It Afrikaanske is yn ‘e rin fan de skiednis troch oare talen beynfloede dan it
yn Nederlân sprutsen Nederlânsk. It Maleisks, ferskate Bantûtalen, it
Portegeesk, it Frânsk, it Dútsk en it Ingelsk hawwe allegear dúdlike spoaren yn
it Afrikaansk efter litten.

It wurd moetie, "medisyn", is ôflaat fan it Sûlû-wurd umuthi. Fan dit wurd binne
ek oare ôfliedingen makke, bygelyks moetieman en moetiewinkel.

De ynfloed fan it Frânsk op it Afrikaansk dat troch de Frânse hugenoaten
sprutsen waard yn de 17e iuw dy’t nei Súd-Afrika lutsen liket grutter dan dat
dizze is. Dit komt trochdat de measte Frânske wurden troch it Nederlânsk yn it
Afrikaansk bedarre binne. De wichtichste Afrikaanske wurden dy’t fuort út it
Frânsk komme binne de nammen fan guon parren; pawee, sermyn en bermotersan.

It Afrikaansk hat in strange ynfloed hân op it Súd-Afrikaansk Ingelsk. It falt
benammen Ingelsktaligen út oare parten fan de wrâld op dat it Ingelske wurd
barbecue net brûkt wurdt yn Súd-Afrika. Ynstee dêrfan brûke de Ingelsktalige
Afrikanen it Afrikaanske wurd braai, wat ôflaat is fan it Nederlânske wurd
“braden”. Ek wurdt yn it Súd-Afrikaansk Ingelsk wurden as howzit (hoe giet it?)
en issit (is dat sa?) brûkt. As immen issit? seit is it fatsoenlik om mei ja te
antwurdzjen, omdat it Afrikaansk/Nederlânske wurd “ja” it Amerikaansk-Ingelske
wurd yeah ferfangt. It Afrikaanske wurd gooi is ek tige populêr ûnder de
jongerein. Sa komme yn it Súd-Afrikaanske Ingelsk sinnen foar wêrfan it hast wis
is dat Ingelsken út oare parten fan de wrâld it net begripe kinne. Bygelyks:
That bloke tuned my ma he’s gonna gooi a geelbek on the braai, have a dop and
eat some droë wors afterwards (dy fint sei tsjin myn mem dat hy in “geelbek” op
‘e barbecue docht, in boarrel drinken giet en dêrnei fette woarst iten giet).
Der binne in soad fan sokke wurden en útdrukkings.

It Afrikaansk is de meast fersprate en de tred grutste taal fan Súd-Afrika, mar
stiet ûnder swiere druk. It Ingelsk wint gau terrein fan it Afrikaansk by de
oerheid, mar ek yn it iepenbiere libben. Faak wurdt it Afrikaansk sjoen as taal
fan de Apartheid. It Afrikaansk wurdt troch likernôch seis miljoen minsken as
memmetaal sprutsen yn Súd-Afrika, dêrnjonken brûke sa'n 200.000 minsken yn
Namybje Afrikaansk as memmetaal. Yn Súd-Afrika sprekke de measte minsken
(likegoed blank, swart as kleurling) it Afrikaansk as twadde of tredde tal,
dêrtroch komt it tal minsken dat de taal machtich is tusken de 15 en 20 miljoen.
Ek wurdt it Afrikaansk sprutsen troch immigranten oer de heule wrâld, der libje
in soad Afrikanersmienskippen yn Kanada, Austraalje, Nij-Seelân, de Feriene
Steaten en Ingelân. Sa wenje der yn Londen 100.000 Afrikaansktaligen en yn
Fankoever en Toronto 40.000.

Nei de ein fan de Twadde Frijheidskriich is in grut part fan Súd-Afrika
ferstedelikt. De Witwatersrand wie in plak wêr't in soad minsken hinne lutsen.
Yn dit gebiet waard it meast Ingelsk sprutsen, wêrtroch in soad Afrikaners
feringelsk binne.

Yn de tweintiger jierren fan de 20e iuw waard de earste Afrikaanske hegeskoalle
stifte en waarden de Afrikaners oanmoedige om harren memmetaal te brûke. Sa
waard besike de feringelsking tsjin te gean. Op it earst wie dit ek in grut
súkes en waard der sels begûn mei it weren fan Anglisismes út it Afrikaansk, mar
sûnt de jierren '90 fan de 20e iuw is it tij wer keart yn it foardiel fan it
Ingelsk.

It Afrikaansk is ien fan de alve offisjele talen fan Súd-Afrika, wêr it troch de
Uny fan Súd-Afrika op 8 maaie 1925 erkend waard as offisjele taal njonken it
Nederlânsk. Wat de amtlike status oanbelanget is it dêrmei de tred jongste
Germaanske taal fan de wrâld, allinnich it Faeröersk (amtlik erkend yn 1948) en
it Lúksemboarchsk (erkend yn 1984) binne jongere Germaanske talen.

Alhoewol’t it Afrikaansk de meast sprutsen taal fan Namybje is, is it Ingelsk yn
dat lân de ienichste offisjele taal. Dit is dien om te foarkommen dat
Dútsktaligen harren eftersteld fiele soenen as it Afrikaansk as offisjele taal
yndield wurde soe en oarsom. It Afrikaansk is al in erkende streektal yn
Namybje.

It Genootskap van Regte Afrikaners waard yn 1875 stifte en soarge foar it
ferheffen fan it Afrikaansk as de kultuertaal dy’t letter in offisjele taal fan
Súd-Afrika wurde soe. Dit wie it begjin fan de Afrikaanske Taalbeweging.
Alhoewol’t der earst lytsachtsjend reagearre waard op dizze besikings fan in
“Hottentottaal sûnder grammatika”, is de Afrikaanske Taalbeweging úteinlik dochs
súksesfol west. Soartgelikense inisjativen foar it befoarderjen fan de lokale
taalfariëteit binne naam yn de Feriene Steaten, Brazylje, Québec en Noarwegen,
mar al dizze besyksels binne mislearre.

It Afrikaansk waard troch de Uny fan Súd-Afrika yn 1925 erkend as offisjele taal
njonken it Nederlânsk. Yn 1961 wienen it Ingelsk en it Afrikaansk de offisjele
talen fan it lân, mar it Nederlânsk en it Afrikaansk waarden ek dizze kear wer
sjoen as synonimen. Yn 1983 is dit rjocht lutsen en waard it Nederlânsk út de
grûnwet fan it lân helle, wêrmei der rjocht dien waard oan de skieding fan it
Nederlânsk en Afrikaansk yn 1925.

De Nederlânske Taaluny ûnderhâld spesjale bannen mei Súd-Afrika, mar de saak
leit polityk tige gefoelich. Oan de universiteiten fan Gent, Keulen, Wenen en
Göttingen wurdt Afrikaansk as byfak jûn binnen de stúdzje fan de Neerlandistyk.

Oanhingers fan de mei it nasjonaal-sosjalisme sympatisearjende minister Daniël
François Malan besochten lykwols om in gruttere kyl te driuwen tusken it
Afrikaansk fan de blanke Súd-Afrikaanske befolking en it Nederlânsk. As gefolch
fan it belied fan Malan waarden úteinlik in soad Súd-Afrikaanske kleurlingen út
“blanke” doarpen ferdreaun, wat laat dat in imago fan it Afrikaansk fan
nasjonalistyske taal en taal fan de apartheid by de net-blanke befolking fan
Súd-Afrika.

It Nederlânsk taalmonumint yn Burgersdorp is stifte yn 1893, as neitins oan de
erkenning fan it Nederlânsk as offisjele taal yn de Kaapkoloanje yn 1882. Die
Afrikaanse Taalmonument stiet yn Paarl, West-Kaap, Súd-Afrika. Dizze monuminten
binne as ienige monuminten op de wrâld oan in taal wijd. It Afrikaanske
taalmonumint is boud op in heuvel en hat útsjoch op it Ynstitút foar
Leararenoplieding yn Paarl. It monumint wie ree yn 1975, en betinkt it heale
iuwsfeest fan de erkenning fan it Afrikaansk as selsstannige kultuertaal.

Yn it ferline binne der ferskate spellingsfoarmen foar it Afrikaansk brûkt,
bygelyks de Patriotspelling fan it Genootskap van Regte Afrikaners (RGA) en de
getoelies fan de Moslimmienskip. Sûnt 1914 is de Taalkommissie fan de
Suid-Afrikaanse Akademy vir Wetenskap en Kuns ferantwurdlik foar de normearring
fan it Afrikaansk. De spellingsrigels fan de Taalkommisje wurdt publisearre yn
de Afrikaanse woordelys en spelreëls.

De reden foar it ynfieren fan in Afrikaanske spelling hat al krityk hân. Der
waard beweard dat yn Afrikaansk it skrift de sprutsen taal folge moat – ons
skryf soos ons praat (wy skriuwe sa't wy prate). Mar de Afrikaanske spelling is
net ynfierd om de sprektaal te folgen. Afrikaanske en Nederlânske wurden wurde
ommers op deselde manear útsprutsen, bygelyks: richting – rigting, provincie –
provinsie, nationaal – nasionaal, vrouw – vrou. Dochs hat de Taalkommisje
besletten de spelling te feroarjen.

It Woordeboek van die Afrikaanse Taal, algemien bekend as de WAT, is it grutste
ferklearjende Afrikaanske wurdboek. Dit ferklearjende wurdboek besiket it
Afrikaanske yn syn wiidste foarm te beskriuwe. Afrikaansk is yn al syn
ferskiningsfoarmen, nammentlik standerttaal, streektaal, selskipstaal en de
ferskate Afrikaanske dialekten, yn it wurdboek opnaam. Op it stuit binne der
trettjin dielen útkaam. It trettjinde part, dy’t oer de letter R giet, is yn
2009 útbrocht. It is ek op it ynternet en op kompakt skiif beskikber.



https://fy.wikipedia.org/wiki/AIDS

AIDS is in ôfkoarting fan Acquired Immune Deficiency Syndrome ofwol 'krigen
ymmún defisjinsje syndroam' en is ien fan de meast deadlike ynfeksjesyktes as it
net behannele wurdt. It ôfwarsysteem fan minsken wurdt troch de besmetting
oantasten. It lichem wurdt dan tige fetber foar in soad ynfeksjes. De pasjint
sil dan faak nei tige lang siik west te hawwen stjerre oan de besmettings fan
ferskate syktes.

AIDS begjint mei in besmetting mei it Aids-firus HIV (Humaan Ymmunodefisjinsje
Firus) : Humaan, omdat it firus allinnich minsken ynfektearje kin en
ymmunodefisjinsje meidat it ôfwarsysteem oantaaste wurdt.

Der binne twa soarten HIV, HIV1 en HIV2. HIV1 komt rûnom foar, HIV2 meast yn
West-Afrikaanse lannen. Wa't besmetten is mei HIV is seroposityf. Nei besmetting
siket it HIV-virus om in gasthearsel, omdat it firus net selsstannich oerlibje
kin. It HIV-firus brûkt as gasthearsel in T-sel dy't ûnderdiel is fan it
ôfwarsysteem. It DNA fan dy sel wurdt dan ferfongen troch stikjes DNA fan
himsels. De ûnbrûkber woarn ynfektearre T-sel ferspriedet dan it HIV-firus fia
it bloed. Sa wurde alle sellen oernomd en wurket it ôfwarsysteem net mear goed
en de drager wurdt gefoelich foar opportunistyske ynfeksjes.

De steurde ôfwar ferheget ek de kâns op bepaalde tumors as it Kaposi-sarkoom.
Dizze foarm fan hûdkanker jout de bekende hûdplakken fan in soad AIDS pasjinten.
Sadree't dy opportunistyske ynfeksjes konstatearre wurde, wurdt de diagnoaze
AIDS steld.

Fan Acquired Immune Deficiency Syndrome stiet Acquired foar it feit dat it fan
oare persoanen krigen is, en Immune Deficiency omdat it ôfwarsysteem fan it
lichem oantaaste is. Syndrome stiet foar in samling fan meardere
sykteferskynsels, opportunistyske ynfeksjes en bepaalde tumors. AIDS hat in
lange ynkubaasjetiid fan seis moanne oant mear as sân jier. Yn dat skoft tiid is
de pasjint dus allinnich besmetten mei it HIV-firus. De drager kin dan noch
gewoan libje en fielt him net siik. Nei de diagnoaze AIDS kin in persoan noch
mar in pear jier libje (sûnder medikaasje).



https://fy.wikipedia.org/wiki/Ynternasjonaal_Fonetysk_Alfabet

It Ynternasjonaal Fonetysk Alfabet (YFA) is in notaasjestelsel foar de lûden
dy’t in de minsklike spraak foarkommen. Dit is foar it meastepart grûnfêste op
it Latynske alfabet.

Yn 1886 hat in groep Frânske en Britske taaldosinten, ûnder lieding fan Paul
Passy, it Ynternasjonaal Fonetysk Alfabet opsetten. Dizze organisaasje hat it
earste Fonetysk Alfabet gearstalt. It earste alfabet wie op it Romaanske Alfabet
grûnfêste, mar om it stelsel brûkber te krijen foar alle talen koe dit fan taal
ta taal feroare wurde. Sa is de klank [ʃ] bygelyks oarspronklik mei <c> oanjûn
yn it Ingelsk, mar mei <x> yn it Frânsk. Yn 1888 is it alfabet lykwol oanpost om
dit foar alle talen lyk te krijen.

Sûnt it opstelle fan it alfabet is dizze mear dan iens feroare. Benammen yn 1900
en 1932 waarden grutte oanpassings dien. Nei 1932 bleaun it alfabet oant 1989
net feroare. Yn 1993 fûn der in lytse oanpassing plak. Njonken it tafoege en
fuorthelje fan symboalen, hawwe de symboalen faak ek oare nammen krigen.



https://fy.wikipedia.org/wiki/Yndo-Jeropeeske_talen

De Yndo-Jeropeeske talen, foarhinne ek wol bekend as de Yndogermaanske talen,
foarmje in tige grutte, saneamde supertaalfamylje, dy't sûnt 'e Aldheid sprutsen
wurdt yn hast hiele Jeropa en grutte parten fan Súd-Aazje en it Heine Easten.
Troch migraasje en kolonisaasje hawwe guon Yndo-Jeropeeske talen, benammen it
Ingelsk, Spaansk, Portegeesk, Frânsk en Russysk, har yn 'e lêste fiifhûndert
jier ferspraat nei Sibearje, Noard- en Súd-Amearika, Súdlik Afrika, Austraalje
en Nij-Seelân.

Guon fan 'e bekendste en histoarysk sjoen ynfloedrykste Yndo-Jeropeeske talen
(bgl. it Latyn, it Aldtsjerkeslavysk en it Avestysk) binne no útstoarn. Lykwols
wurde der hjoed de dei noch mear as 400 Yndo-Jeropeeske talen sprutsen, wêrfan't
mear as de helte ta de Yndo-Aryske tûke heart. De skreaune oerlevering fan 'e
Yndo-Jeropeeske talen giet foar de útstoarne Anatoalyske talen en it Myseensk
Gryksk werom nei de Brûnstiid, om 1500 f.Kr. hinne, en dêrmei hawwe de
Yndo-Jeropeeske talen de langste dokumintearre skiednis nei de Afro-Aziatyske
taalfamylje.

Neffens sifers út 2009 wurde de Yndo-Jeropeeske talen mei-inoar troch mear 3
miljard minsken sprutsen, wat it neffens sprekkerstal ta de grutste taalfamylje
fan 'e wrâld makket, op ôfstân folge troch de Sino-Tibetaanske talen, mei hast
1,5 miljard sprekkers. Fan 'e 20 talen mei it grutste tal memmetaalsprekkers
hearre der 12 ta de Yndo-Jeropeeske famylje: Spaansk, Ingelsk, Hindy,
Portegeesk, Bingaleesk (de nasjonale taal fan Banglades), Russysk, Dútsk,
Sindysk, Pûndjaabsk, Maratysk, Frânsk, Urdû en Italjaansk. Dy tolve talen
mei-inoar hawwe allinnich al mear as 1,7 miljard sprekkers.

De mooglikheid dat guon fan 'e Yndo-Jeropeeske talen in mienskiplike ôfstamming
hiene, waard foar it earst yn 1647 oppenearre troch de Nederlânske wittenskipper
Marcus Zuerius van Boxhorn. Dy stelde foar dat se harren út it Skytysk ûntjûn
hiene, in taal dy't yn 'e Aldheid sprutsen waard troch nomaden, op 'e steppen
fan wat no de Oekraïne is. Hy hie ynsafier gelyk, dat it Skytysk in Iraanske
taal wie, dy't ek ta de Yndo-Jeropeeske taalfamylje hearde. Syn teory waard yn
syn tiid lykwols sa goed as gjin omtinken oan jûn.

Yn 1786 waard troch sir William Jones, in Britsk koloniaal amtner yn Britsk-Ynje
dy't yn syn frije tiid mei taalkunde ompielde, in soartgelikense teory
foarsteld. Hy murk oerienkomsten op tusken trije fan 'e âldste en bêst oerlevere
Yndo-Jeropeeske talen, it Latyn, it Gryksk en it Sanskryt, en stelde fierders in
bân tusken dy trije talen en it Goatysk, it Keltysk en it Perzysk foar, al wied
er dêr sels twifelich oer. It systematyske taalûndersyk dat de Dútske
taalkundige Franz Bopp nei oanlieding fan Jones syn teory die, befêstige lykwols
dat dy seis en oare talen in mienskiplik komôf hiene. Bopp syn Vergleichende
Grammatik ("'Ferlykjende Grammatika"), dy't tusken 1833 en 1852 ferskynde, wurdt
beskôge as it begjin fan 'e wittenskiplike stúdzje nei de Yndo-Jeropeeske talen.

Lange tiid stiene de Yndo-Jeropeeske talen bekend ûnder de namme "Yndogermaanske
talen", neamd nei de beide fierst útinoar lizzende taalkloften dy't derta
hearden, de Yndyske of Yndo-Aryske talen yn it súdeasten en de Germaanske talen
yn it noardwesten. Mar dy beneaming rekke lykwols besmodzge trochdat de nazys
der yn 'e jierren tritich en fjirtich fan 'e tweintichste iuw mei oan 'e haal
giene foar harren rasse-ideology. Nei de Twadde Wrâldoarloch waard dêrom de term
"Yndo-Jeropeesk" ynfierd, dy't no yn 'e taalwittenskip algemien brûkt wurdt.

Oer de oarsprong fan 'e Yndo-Jeropeeske talen binne taalkundigen en archeologen
it noch net iens. De teory dy't de measte oanhingers hat, is dat it
Proto-Yndo-Jeropeesk, de taal dêr't alle Yndo-Jeropeeske talen op weromgeane,
oarspronklik sprutsen waard yn 'e Koeban, it gebiet benoarden de Kaukasus, en yn
'e Kaspyske Leechflakte, en dat de Yndo-Jeropeeske folken har fan it fjirde
milennium f.Kr. ôf dêrwei ferspraat hawwe oer Jeropa, it Heine Easten en it
Yndiaaske subkontinint. Dit wurdt de Koerganhypoteze neamd, en waard foar it
earst foarsteld troch de Litousk-Amerikaanske archeologe Marija Gimbutas, yn 'e
jierren fyftich fan 'e tweintichste iuw.

Party saakkundigen hingje lykwols de saneamde Anatoalyske teory oan, dy't de
Britske archeolooch Colin Renfrew yn 1987 formulearre. Dêryn wurdt steld dat de
Urheimat (it oarspronklike wengebiet) fan 'e Yndo-Jeropeänen Anatoalje (oftewol
Lyts-Aazje) wie. Fierders foel neffens dizze teory de fersprieding fan 'e
Yndo-Jeropeeske talen gear mei de fersprieding fan 'e lânbou yn it Neolitikum
(it lêste stadium fan 'e Stientiid), en begûn dy dus om 7000 f.Kr. hinne,
ferskate milennia earder as dat de Kurgan-hypoteze hawwe wol. Dizze teory hat
minder oanhingers, mar waard yn 2003 al ûnderstipe troch de biotaalkundige
resultaten út it ûndersyk fan Russell Gray, dy't foar de tiid fan 'e
fersprieding op earne tusken 7800 en 5800 f.Kr. útkamen.

In oar grut en fierrikkend ferskil tusken de Koerganhypoteze en de Anatoalyske
teory is de posysje fan 'e Anatoalyske talen, in útstoarne taalkloft mei as
wichtichste en bekendste taal it Hettitysk. Neffens de Kurgan-hypoteze foarmet
dy groep gewoan in ûnderdiel fan 'e Yndo-Jeropeeske taalfamylje. Mar de (noch
altyd kontroversjele) teory fan Renfrew wol hawwe dat it Hettitysk en it
Proto-Yndo-Jeropeesk op ien hichte stiene – sustertalen wiene – en fuortkamen út
in mienskiplike oarsprong, in taal dy't it Proto-Yndo-Hettitysk neamd wurdt
(tink derom, dit is mar in teory; it is net wis oft dy taal wol ea bestien hat).

Der besteane noch mear teoryen, mar dy binne minder ynfloedryk. Sa wolle guon
hawwe dat de Urheimat fan 'e Yndo-Jeropeänen it noardwesten fan it tsjintwurdige
Iraan wie, it gebiet om 'e Urmiamar hinne. Oaren leauwe dat se út it gebiet
kamen dat no de See fan Azov foarmet, beëasten it Oekraynske skiereilân de Krim,
en dat de fersprieding fan 'e Yndo-Jeropeeske folken in drekt gefolch wie fan it
derûnderstrûpen fan dat lân om 5600 f.Kr. hinne. Wer oaren hawwe yn it ferline
teoryen foarsteld dy't harren eigen nasjonale of nasjonalistyske belangen it
bêste tsjinnen.

De taalkloften dy't ta de Yndo-Jeropeeske talen hearre, wurde faak
klassifisearre as satem-of centum-talen. Dy klassifisearring hat net sasear mei
taalbesibskip te krijen, mar mear mei tsjinstelde ûntwikkelings fan taalgroepen
dy't in mienskiplike oarsprong hawwe. Satem-talen hawwe it ferskil ferlern
tusken labiofelêre en echt felêre bylûden, en fierders wurde yn dy talen de
palataal felêre bylûden as sysklank útsprutsen. De centum-talen, oan 'e oare
kant, hawwe it ferskil ferlern tusken de palataal felêre en de echt felêre
bylûden. In foarbyld fan dit ferskil is (de earste letter fan) it wurd foar
"hûndert", yn it Latyn centum (de c wurdt útsprutsen as in k) en yn it Avestysk
satem.

Neffens dizze ferdieling hearre de Germaanske, Keltyske, Italyske (en Romaanske)
en Grykske taalkloften ta de centum-talen en de Baltyske, Slavyske, Armeenske en
Yndo-Iraanske taalkloften ta de satem-talen. De Illyryske, Trasyske, Anatoalyske
en Tochaarske talen nimme in wat aparte posysje yn: guon taalkundigen rekkenje
harren ta de centum-groep, wylst oaren hawwe wolle dat se ta net ien fan beide
groepen hearre.

Guon taalkundigen hawwe útsteld dat de Yndo-Jeropeeske supertaalfamylje sels ek
wer in tûke is fan in noch gruttere taalfamylje. De bekendste fan dizze
hypotetyske taalfamyljes is de saneamde Nostratyske taalfamylje, dy't yn 1903
foarsteld waard troch de Deenske taalkundige Holger Pedersen. Behalven de
Yndo-Jeropeeske talen soene dêrta ek hearre moatte: de Afro-Aziatyske talen
(Arabysk, Hebriuwsk, ensfh.); de Dravidyske talen (Tamyl, Telûgû, ensfh.); de
Oeralyske talen talen (Finsk, Hongaarsk, ensfh.); de Altayske talen (Turksk,
Mongoalsk, ensfh.); en de Súdkaukazyske talen (Georgysk, ensfh.).

De Nostratyske teory is lykwols tige kontroversjeel, krekt as de soartgelikense
Jeraziatyske teory fan Joseph Greenberg en de Proto-Pontyske fan John Colarusso.
Dat wol net sizze dat dy teoryen net op wierheid berêste kinne. Krektoarsom,
gjin taal ûntstiet út it neat, dus ek Proto-Yndo-Jeropeesk net. Dy oertaal dêr't
alle Yndo-Jeropeeske talen fan ôfstamje, moat sels ek wer earne fan ôfstamme
wêze. It probleem is allinne dat men dêrfoar safier werom yn 'e tiid moat, dat
der gewoan gjin brûkbere bewizen te finen binne – itsij taalkundige, itsij
archeologyske – om in teory te ûnderstypjen.



https://fy.wikipedia.org/wiki/Wyoming

Wyoming (útspr.: [wa:i'o:mɪŋ], likernôch "û-aaiooming"), offisjeel de Steat
Wyoming (Ingelsk: State of Wyoming), is ien fan 'e fyftich steaten dy't
mei-inoar de Feriene Steaten fan Amearika foarmje. Wyoming, byneamd de Equality
State (de "Steat fan 'e Gelikensens"), of ek wol (ûnoffisjeel) de Cowboy State,
leit foar it meastepart yn 'e Rocky Mountains, yn it westlike diel fan it lân.
De haadstêd en teffens grutste stêd is Cheyenne. Wyoming is tige tin befolke;
neffens in skatting út 2014 hie de steat doe 584.000 ynwenners, wêrmei't it kwa
befolkingsgrutte de 50ste en lytste steat fan 'e Feriene Steaten is. Oangeande
oerflak is Wyoming mei goed 253.000 km² lykwols de 10de steat. Wyoming stiet
bekend om syn natoerskientme, benammen yn it ferneamde Nasjonaal Park
Yellowstone.

De namme 'Wyoming' is ûntliend oan 'e Wyomingdelling yn 'e noardeastlike steat
Pennsylvania, in krite dy't yn 'e njoggentjinde iuw ferneamd wie om it gedicht
fan Thomas Campbell út 1809 Gertrude of Wyoming, dat wer basearre wie op 'e
Slach by Wyoming út 'e Amerikaanske Unôfhinklikheidsoarloch. De namme giet
úteinlik werom op in wurd út 'e Algonkwynske Munsy-taal, te witten: xwé:wamənk,
dat betsjut "op 'e grutte rivierflakte".

Wyoming hat in oerflak fan 253.348  km², wêrfan't 0,7% út wetter bestiet. De
steat leit yn 'e Berchtiidsône (UTC –7, simmertiid –6). Mei Kolorado is it de
iennichste Amerikaanske steat dy't folslein rjochtkantich is. Wyoming grinzget
yn it noarden en it uterste noardwesten oan Montana, yn noardeasten oan
Súd-Dakota, yn it súdeasten oan Nebraska, yn it suden oan Kolorado, yn it
súdwesten oan Utah en yn it westen oan Idaho. De rjochte grinzen fan Wyoming
lizze op 41º en 45º noarderbreedte en op 104º3′ en 111º3′ westerlingte.

Wyoming bestiet út twa dúdlik ferskillende dielen: it eastlike trêdepart wurdt
foarme troch in heechflakte dy't ta de Grutte Flakten rekkene wurde moat. Dat
diel fan 'e steat wie oarspronklik oerdutsen mei prêrje, útsein yn it
noardeasten, dêr't by de grins mei Súd-Dakota de Black Hills oprize. It westlike
twatrêde diel fan Wyoming is bercheftich, en wurdt foarme troch de mei snie
bekape Rocky Mountains. Dy bergen falle útinoar yn in stikmannich lytsere
berchtmen: de Absaroka-, Owl Creek-, Gros Ventre-, Wind River- en
Teton-berchtmen yn it noardwesten; it Bighorn-berchtme yn it noarden; en de
Laramie-, Medicine Bow- en Sierra Madre-berchtmen yn it suden.

It heechste punt yn 'e steat is Gannett Peak, in berchpjuts yn it Wind
River-berchtme dy't 4.209 m boppe seenivo útstekt, en it leechste punt is de
rivier de Belle Fourche, oan 'e grins mei Súd-Dakota, op 945 m boppe seenivo. De
wichtichste rivieren fan Wyoming binne de Noardlike Platte, de Yellowstone, de
Wind en de Bighorn. De grutste marren binne de Yellowstone-mar, de Jacksonmar en
it Flaming Gorge Reservoir, in opslachmar. Wyoming omfiemet mar ien
Yndianereservaat, nammentlik it Wind River Yndianereservaat, mar dat beslacht
9.148 km², wêrmei't it kwa oerflak it op seis nei grutste reservaat fan 'e
Feriene Steaten is.

Wyoming hat in protte natoerskientme; twa gebieten yn 'e steat hawwe de status
fan nasjonaal park. It bekendste dêrfan is it wrâldferneamde Nasjonaal Park
Yellowstone, yn 'e noardwesthoeke fan 'e steat, dêr't û.m. in soad geisers
binne, dy't oan 'e gong holden wurde troch ûnderierdske fulkanyske aktiviteit.
It oare nasjonaal park yn Wyoming is it folle lytsere Nasjonaal Park Grand
Teton, fuort besuden Yellowstone. Noardlik fan it plak Jackson leit it Nasjonaal
Wapityreservaat (National Elk Refuge), in wyldreservaat dêr't alle jierren
tûzenen wapitys de winter trochbringe. Behalven echt wyld libbet der yn Wyoming
ek noch in oansjenlike populaasje mustangs, de ferwyldere hynders fan
Noard-Amearika.

Nei alle gedachten waarden by Como Bluff yn 1878 de earste fynsten dien fan
dinosaurusfossilen. De bonken kamen oan it ljocht by de oanlis fan it Union
Pacific-spoar. Como Bluff wurdt no ek wol it Dinosaur Graveyard (it
"Dinosaurus-tsjerkhôf") neamd.

Oarspronklik waard Wyoming bewenne troch ferskate Yndiaanske folken, wêrûnder de
Noardlike Arapaho, de Lakota, de Kro, de Noardlike Sjajinnen en de Eastlike
Sjosjoanen. Nei't Spaanske ûntdekkingsreizgers it gebiet yn 'e rin fan 'e
sechstjinde iuw foar it earst oandiene, kaam it bestjoerlik ûnder de Spaanske
koloanje Nij-Spanje (it lettere Meksiko) te fallen, hoewol't de Spanjerts der
nea in militêre of boargerlike oanwêzichheid fêstigen. Letter koene de Frânsen
dêrtroch it noardeastlike trijefjirde part fan it gebiet by harren ûnbidich
grutte koloanje Louisiana lûke, dy't him útstriek fan 'e Mississippydelta oant
yn wat no Kanada is.

It grutste part fan Wyoming, mei útsûndering fan it suden en westen, bleau
dêrnei yn Frânske hannen oant 1763, doe't de koloanje Louisiana by de Frede fan
Parys, yn Spaanske hannen kaam. Dêrnei hearde it 37 jier ta de Spaanske koloanje
Nij-Spanje, oant de Spanjerts it yn 1800 wer weromjaan moasten oan Frankryk.
Napoleon lykwols, dy't it doe yn Parys foar it sizzen hie, koe fanwegen de
Britske oppermacht op 'e wrâldseeën net folle mei it gebiet, dat yn 1803
ferkocht er de hiele koloanje oan in oare fijân fan 'e Britten, de Feriene
Steaten, by in transaksje dy't bekendstiet as de Louisiana-oankeap.

It suden fan Wyoming bleau ûnder Spaansk bestjoer oant 1821, doe't Nij-Spanje
ûnder de namme Meksiko ûnôfhinklik waard. De Meksikanen bekroaden har frijwol
net om it gebiet, al joegen se har oanspraken yn gjin gefal op. Nei de
Meksikaansk-Amerikaanske Oarloch waard súdlik Wyoming lykwols yn 1848, ûnder de
betingsten fan it Ferdrach fan Guadelupe Hidalgo, yn 'e mande mei Kalifornje,
Kolorado, Utah, Nevada, Arizona en Nij-Meksiko troch Meksiko oan 'e Feriene
Steaten ôfstien. De uterste westlike stripe fan 'e steat makke diel út fan it
Oregon-territoarium, dat lang bestjoerd waard troch de Britske
Hudsonbaaikompanjy, oant it súdlike diel fan it territoarim (ynklusyf westlik
Wyoming) yn 1846 troch de Britten oan 'e Amerikanen ôfstien waard.

De earste blanken dy't har yn Wyoming nei wenjen setten, wiene Frânsk-Kanadeeske
pelsjagers, dy't oan 'e ein fan 'e achttjinde iuw arrivearren (en plaknammen as
la Ramie: 'Laramie' efterlieten). It gebiet waard yn 1807 foar it earst
beskreaun troch John Colter, dy't earder ûnderdiel útmakke hie fan 'e ferneamde
Ekspedysje fan Lewis en Clark (1804-1806). Doedestiden waard lykwols tocht dat
syn beskriuwing fan wat no it Nasjonaal Park Yellowstone is, te moai wie om wier
te wêzen, en dat er it ferhaal út 'e tomme sûgd hie.

Yn 1812 waard de Suderpas ûntdutsen troch de ekspedysje fan Robert Stuart. Dy
rûte waard letter brûkt troch it ferneamde Oregon Trail, dat tsientûzenen
kolonisten út it Easten nei it Wylde Westen ta folgen. Yn 1850 ûntdiek de
frontiersman en gids Jim Bridger de nei him ferneamde Bridgerpas, dêr't yn 1868
it Union Pacific-spoar oerhinne oanlein waard (en noch letter de Interstate
80-autodyk). Bridger besocht ek Yellowstone, mar krekt as dat mei Colter it
gefal west hie, waarden syn ferslaggen yn it Easten beskôge as sterke ferhalen.

Yn 1865 ûntstie Wyoming as bestjoerlike ienheid doe't der op foarspraak fan
ôffurdige James Mitchell Ashley út Ohio in provysjoneel regear foar it gebiet
gearstald waard. Nei't it spoar fan 'e Union Pacific Railroad yn 1867 oan
Cheyenne ta kommen wie, begûn de befolking fan it gebiet stadichoan te groeien,
en waard troch it Amerikaanske federale regear yn 1868 it Wyoming-territoarium
stifte. Mei't it gebiet net oer neamenswurdige foarrieden goud of sulver
beskikte, giene de ferskate goud- en sulverkoartsen (sa't dy bgl. yn it
oangrinzgjende Kolorado foarkamen) oan Wyoming foarby. Inkeld South Pass City
hie op dat mêd in koarte oplibbing nei't dêr wat goud fûn wie, mar dy myn rekke
al rillegau útdien. Wol waard der yn ferskate dielen fan Wyoming koper fûn.

Doe't lânmjitters yn 'e tsjinst fan it Amerikaanske regear om dyselde snuorje
hinne foar it earst it noardwesten fan Wyoming besochten, die bliken dat de
ferhalen fan Colter en Bridger oer Yellowstone wier wiene. In besef dat dizze
útsûnderlike natoerskientme foar it neigeslacht beholden wurde moast, late doe
yn 1872 ta de oprjochting fan it Nasjonaal Park Yellowstone, it earste nasjonale
park fan 'e wrâld.

John Allen Campbell, de earste gûverneur fan it Wyoming-territoarium,
ûndertekene op 10 desimber 1869 de earste wet út 'e skiednis fan 'e Feriene
Steaten dy't froulju ekspisyt it rjocht joech om te stimmen. Dy deis waard
letter ta de steatsfeestdei Wyoming Day útroppen. Fierders hie Wyoming it earste
froulike sjuerylid fan 'e Feriene Steaten (yn Laramie, yn 1870); de earste
froulike parketwacht fan 'e Feriene Steaten (Mary Atkinson, ek yn Laramie, yn
1870); en de earste froulike rjochter fan 'e Feriene Steaten (Esther Hobart
Morris, yn South Pass City, ek yn 1870). Op 5 novimber 1889 karden de ynwenners
fan Wyoming by in referindum in grûnwet goed, dy't de earste yn 'e wrâld wie
wêryn't froulju sawol aktyf as passyf kiesrjocht taparte waard. Fierders waard
yn 1924 yn Wyoming Nellie Tayloe Ross as earste froulike gûverneur fan 'e
Feriene Steaten keazen, wêrnei't hja yn jannewaris 1925 as sadanich ynsward
waard. Dêrfandinne de offisjele bynamme fan 'e steat, Equality State ("Steat fan
de Gelikensens"), en it biedwurd: Equal Rights ("Gelikense Rjochten").

Yn 1890 waard Wyoming as de 44e steat yn 'e Amerikaanske Uny opnommen. Yn 1892
waard yn it noardlike part fan 'e steat, yn 'e krite oan 'e Powder River, de
saneamde Prêrje-oarloch fan Johnson County (Johnson County Range War) útfochten,
ien fan 'e saneamde fence wars ("ôffredingsoarloggen"). It wie in wapene
konflikt tusken gerniers en komelkers (farmers) oan 'e iene kant en de grutte
feehâlders (ranchers) oan 'e oare kant. It draaide derom dat de farmers harren
lân mei stikeltrie ôffreden, wylst de ranchers it âlde gebrûk fan it
frijweidzjen oanhâlde woene.

Wyoming bestiet bestjoerlik út 23 countys. De steatshaadstêd, Cheyenne, leit yn
Laramie County, yn it uterste súdeastlike diel fan 'e steat. Krekt as alle
Amerikaanske steaten wurdt Wyoming bestjoerd troch in steatsregear mei oan it
haad de gûverneur. De wetjaande macht is yn 'e hannen fan it Steatskongres fan
Wyoming, dat bestiet út 'e Steatssenaat mei 30 leden en it Steatshûs fan
Offurdigen mei 60 leden. Yn 'e Amerikaanske Senaat wurdt Wyoming, lykas alle
Amerikaanske steaten, fertsjintwurdige troch 2 senators. Yn it Amerikaanske Hûs
fan Offurdigen hat Wyoming fanwegen syn lytse befolking mar 1 inkele sit.

It politike lânskip fan Wyoming wurdt behearske troch de beide grutte
Amerikaanske politike partijen, de Demokratyske Partij en de Republikeinske
Partij. Yn 'e 1960-er en 1970-er jierren dominearren yn Wyoming de Demokraten,
mar sûnt de 1980-er jierren oerhearskje de Republikeinen. Fierders kin Wyoming
op polityk mêd mar dreech klassifisearre wurde. Hoewol't it yn in protte
opsichten in konservative plattelânssteat is, wie it ek de earste Amerikaanske
steat dy't it frouljuskiesrjocht ynfierde en dy't in frou as gûverneur keas.

Neffens in rapport út 2012 fan it Amerikaanske Buro fan Ekonomyske Analyze wie
it bruto steatsprodukt fan Wyoming doe $38,4 miljard. De wichtichste sektors fan
'e Wyominger ekonomy binne de mynbou en it toerisme. Op it mêd fan 'e mynbou is
de steat ryk oan grûnstoffen, wêrûnder stienkoal, ierdgas, metaan, ierdoalje,
trona, diamanten en uranium. Yn totaal brocht de mynbousektor yn Wyoming yn 2001
$6,7 miljard op.

It toerisme moat it benammen hawwe fan 'e natoerskientme yn 'e steat. Yn it jier
2002 besochten mear as 6 miljoen minsken de nasjonale parken en monuminten fan
Wyoming. De grutste attraksje is it wrâldferneamde Nasjonaal Park Yellowstone,
dat elts jier allinnich al mear as 3 miljoen besikers lûkt. Oare toeristyske
trekpleisters binne it Nasjonaal Park Grand Teton, it Nasjonaal Monumint Devils
Tower, it Nasjonaal Monumint Fossil Butte en Independence Rock.

Histoarysk wie ek de lânbou tige wichtich foar de ekonomy fan Wyoming, mar dy
wichtigens is tsjintwurdich sterk belune. Likegoed foarmet de lânbou, en yn 't
bysûnder de feehâlderij, noch altyd in essinsjeel ûnderdiel fan 'e kultuer en
libbenswize yn Wyoming. Behalven kowefleis eksportearret de steat op dit mêd ek
hea, sûkerbiten, weet, koarn en wol.

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Wyoming yn 2014 goed
584.000 ynwenners, wat in groei fan 3,6% is yn ferhâlding ta de stân fan saken
yn 2010. De befolkingstichtens wie yn 2014 2,3 minsken de km². De grutste stêd
fan 'e steat is de haadstêd Cheyenne, mei 60.000 ynwenners yn 2008. Oare
gruttere stêden binne: Casper (56.000), Laramie (31.000) en Gilette (29.000).
Fan 'e befolking fan Wyoming wie yn 2004 2,2% berne yn it bûtenlân.

Neffens gegevens fan 'e Amerikaanske folkstelling fan 2010 wie de etnyske opbou
fan 'e Wyoming befolking doe sa: 85,9% blanken; 8,9% Latino's; 2,4% Yndianen;
0,8% swarten; 0,8% Aziaten; 0,1% Polyneziërs, Melaneziërs en Mikroneziërs; 1,1%
oaren of fan mingd etnysk komôf.

Blanke Wyomingsters binne fierhinne fan Britske, Midden- en Noardjeropeeske
orizjine, mei as grutste oarsprongsgroepen Dútsers (26,0% fan 'e totale
steatsbefolking), Ingelsen (16,0%), Ieren (13,3%), Angelsaksyske Amerikanen
(6,5%), Noaren (4,3%) en Sweden (3,5%).

Dizze stammen diele ien en itselde Yndianereservaat (it Wind River
Yndianereservaat), wat in útsûnderlike sitewaasje is. Der binne yn Wyoming gjin
stammen mei inkeld erkenning op steatsnivo.

De offisjele taal fan Wyoming is it Ingelsk, dat neffens gegevens fan 'e
Amerikaanske folkstelling fan 2010 doe foar 93,4% fan 'e befolking de memmetaal
wie. Op it twadde plak kaam it Spaansk, mei krapoan 23.000 sprekkers (4,5%), en
dêrnei folgen it Dútsk, mei 1.800 sprekkers (0,4%); it Frânsk, mei 1.400
sprekkers (0,3%) en it Arapaho, mei rom 900 sprekkers (0,2%).

Op it mêd fan godstsjinst bestie neffens in opinypeiling út 2013 76% fan 'e
befolking fan Wyoming út kristenen, wêrûnder 58% protestanten, 18% roomsen en
0,2% eastersk-otterdoksen. Neffens in ûndersyk út 2010 wiene doe de grutste
protestantske denominaasjes de Tsjerke fan Jezus Kristus fan de Hilligen fan de
Lêste Dagen (11%) en de Súdlike Baptistekonvinsje (2,8%). De grutste
net-kristlike godstsjinst wie yn 2013 it joadendom, mei minder as 1% fan 'e
befolking.

Wyoming hat in drûch lânklimaat, mei waarme simmers en tige kâlde winters.
Simmerdeis hat it meastepart fan 'e steat oerdeis temperatueren fan tusken de 29
en 35 °C. Wat heger oft men lykwols yn 'e bergen komt, wat leger oft de
temperatuer fansels is. By 't winter hat Wyoming oer it algemien te krijen mei
in ôfwikseling tusken kâld en ekstreem kâld waar. Rekôrtemperatueren wiene
46 °C, op 12 july 1900 yn Basin, en –54 °C op 9 febrewaris 1933 te Riverside. It
súdeastlikste hoekje fan 'e steat is by 't maityd kwetsber foar tornado's.

Delslachhoemannichten binne yn Wyoming krap, mei trochinoar minder as 250 mm. Se
binne lykwols ôfhinklik fan 'e terreingesteldheid; wêrby't heger leine gebieten
yn it westen fan Wyoming mear delslach krije as leger leine gebieten yn it
easten, dy't yn it reinskaad fan 'e Rocky Mountains lizze. Sa kriget de
Bighorn-dobbe, yn it noarden, mar 130-200 mm jiers, wat it suver ta in woastyn
makket. Guon bercheftige gebieten yn it westen fan Wyoming krije folle mear
delslach as it steatsgemiddelde, lykas it Nasjonaal Park Yellowstone, dêr't op
guon (heger leine) plakken by 't winter 7.600 mm snie falt.



https://fy.wikipedia.org/wiki/Wolfgang_Amadeus_Mozart

Wolfgang Amadeus Mozart, folút Joannes Chrisostomos Wolfgang Gottlieb Mozart,
(Salzburch, 27 jannewaris 1756 - Wenen, 3 desimber 1791) wie in Eastenryksk
komponist.

Mozart skreau likernôch 700 muzykstikken, wêrûnder de operas Don Giovanni en Die
Zauberflöte (De toverfluit).

Mozart wurdt beskôge as in muzikaal wûnderbern en ien fan de aldergrutste
komponisten. Syn wurk hat in soad ynfloed hân op lettere komponisten lykas
Johannes Brahms, Arnold Schönberg, Anton Bruckner, Johann Strauss jr., Gustav
Mahler en Max Reger en miskyn ek wol op Richard Wagner.

Mozart waard berne yn it Eastenrykske Salzburch. Op 5-jierrige leeftyd joech
Mozart syn earste konsert mei in pianokomposysje fan Eberlin. Op syn achtste
waarden syn earste eigen komposysjes publisearre troch syn heit, wêrûnder ek
inkele symfonyen. Mozart syn heit, Leopold Mozart, dy’t de jonge Wolfgang
yntinsyf begeliede hat him syn sus Nannerl fan jongs ôf oan meinaam op lange
reizen lâns ferskillende foarstenhuzen. Ek lâns steedhâlder Willem V fan
Oranje-Nassau yn De Haach yn 1768. Yn 1769 waard Mozart beneamd ta konsertmaster
oan it hof fan de aartsbiskop Hyronimous Colloredo fan Salzburch.

Yn july 1770 krige hy yn Rome út hannen fan de Paus de Oarder fan it Gouden
Spoar. Yn 1771 helle hy it diploma fan de Accademio Filamonica yn Verona. Omdat
er safolle reizge moast er wol ûntslach nimme as konsertmaster fan Salzburch.
Nei in ferbliuw yn Mannheim by de famylje Weber, reizge hy tegearre mei syn men
oant Parys. Dêr hope hy wurk te finen. Se moasten dêr wenje yn in lytse neare
keamer. Yn july 1778 ferstoar syn mem yn Parys. Mozart waard opnij oansteld oan
it biskoplik hof yn Salzburch. Mar diskear foar in lyts salaris. Syn taken
wienen dêr it koar les te jaan en tsjerklike en wrâldske muzyk te komponearjen.
Mar al gau kaam it ta nije konflikten. Mozart fielde him net respektearre en it
konflikt einige yn in ûntslach. Hy reizge nei Wenen en fûn ûnderdak by de
famylje Weber dy’t ferhuze wie út Mannheim wei. Dêr waard hy fereale op de
twadde dochter. Earst mocht de earste dochter op syn belangstelling rekkenje mar
dit koe neat wurde. Hy troude mei Constanze, dit tsjin de sin yn fan syn heit
Leopold op 4 augustus 1782. It binne foar Mozart persoanlik sjoen de lokkige
jierren. Hy jout muzyklessen en in soad konserten. De muzykútjouwer Artaria
tinkt er sels oer nei om syn komposysjes út te jaan. Foar it earst wurdt der yn
in muzyktydskrift omtinken jûn oan ien fan syn konserten. En yn de simmer fan
1783 wurdt syn earste soan, Raimund Leopold berne.

Nei in oantal wiken wurdt syn earste soan siik en ferstjert. Mozart wurdt sels
ek siik. Op 21 septimber wurdt syn twadde soan berne mei de namme Carl Thomas.
Trije moannen letter jout Mozart him op as lid fan de frijmitselers. Inkele
wiken letter moetet hy komponist Joseph Haydn dy heech opjout oer de muzikale
kwaliteiten fan Mozart. De heit fan Mozart meldt him ek by de frijmitselers.
Koart dêrnei ferstoar syn soan Johannes Thomas en op 28 maaie syn heit.

Yn desimber fan dat jier krijt Mozart in oanstelling as keamersmuzikus oan it
hof fan keizer Jozef II. Mar it wie mar in meager salaris, it wie net genôch om
syn skulden ôf te lossen. Syn opera Don Giovanni, dy’t hy nei de dea fan syn
komponearre, krige in soad krityk. Op 29 juny 1788 ferstjert syn seis moannen
âlde dochter Theresia. En ek syn krekt berne Anna ferstjert lyk by de berte. Op
4 maart 1791 jout hy noch in konsert, it soe syn lêste publike konsert wurde. Yn
syn stribjen om úteinlik kapelmaster te wurden sollisitearret hy mei súkses foar
in baan as ûnbetelle assistint fan de kapelmaster fan de Sint Stehphansdom yn
Wenen. Op 26 juny wurdt syn tredde soan berne, Frans Xaver Wolfang.

Mozart wurdt oerspand en rekket siik. Wylst wurket er troch oan de opdracht fan
Greve Walsegg zu stupagg. Dy woe graach in Rekwiem. Efterfolge troch wanen en
depresjes ferstjert hy yn de iere moarn fan 5 desimber. Hy is mar 35 jier âld
wurden. Mozart wurde te hôf brocht as in earme.



https://fy.wikipedia.org/wiki/Symboal

In symboal is in teken wêrby't gjin natuarlijke relaasje bestiet tusken de
representaasje fan it teken en de betsjutting dy't der mei útdrukt wurdt.

In symboal is in betsjuttingsdrager; it hat oan de iene kant in farm of
reperesentaasje, en oan de oare kant in betsjutting. De betsjutting fan in
symboal is konvinsjoneel; se berêst meastentiids op ôfspraken d't de brûkers fan
in symboal of - (lykas bygelyks yn de taal) - de brûkers fan it systeem dêr't it
symboal diel fan útmakket ea meimakke hawwe, De semiotyk ûnderskiedet neist ut
symboal twa oare soaretn tekens: de yndeks en it ikoan.

Symboalen wurde brûkt yn hast alle wittenskippen lykas de wiskunde, de logika en
de natuer- en skiekunde, om te stribjen nei ienfâld en safolle mooglik
ûndûbelsinnnichheid yn de útspraken; der wurde, faak nei hjitte debatten,
naukeurige ôfspraken makke oer harren betsjuttings, sadat letter sa krekt
mooglik praten wurde kin oer de begripen dy't yn de betreffende wittenskip
bestudearre wurde.

De kultuer wurdt ek wol sjoen as in grut symboalespul dêr't religy, keunst,
wittenskiplike en filosofyske kennis en ek ekonomyske ferskynsel in ûnderdiel
fan binne. Mar faak fine wy yn ien fan de meast komplekse en tagelyk meast brûte
foarm fan symboalen werom yn de sprutsen en skreaune taal.

Dizze hûsmerken waarden soms generaasjes lang troch ien famylje fierd en waarden
ek akseptearre as hântekening fan in net-lettere persoan. Yn âlde notariële
akten binne faak hûsmerken as ûndertekening te finen en ek âlde graffiti toant
soms nijsgjirrige hûsmerken.

Heraldyske wapens binne in kultivearre foarm fan hûsmerken. De heraldyk, dy't
dizze (famylje)wapens beskriuwt, hat in hiel eigen set fan symboalen.

Yn oerleveringen, kulturele tradysjes of yn godstsjinsten kinne getallen in
symboalyske betsjutting hawwe. Dizze kin per kultuer of godstsjinst sterk
ferskille. Yn de westerse (kristlike) tradysje wurdt it getal 13 faak yn ferbân
brocht mei ûngelok.

Yn de joadske Kabbala en de dêryn foarkommende getalslear of Gematria hawwe alle
sifers, getallen en harren ûnderlinge bewurking in eigen symboalyske
betsjutting.

Faak spylj kleuren dêrby in grutte rol. Yn it gefal der fan de namme in symboal
makke is, sprekt men fan in byldmerk.

Yn de ynformatika is in symboal in diskrete wearde wêroan in "sematsyke ynhâld",
in spesifike betsjutting takend is, bygelyks in identifier, integer, mar in
komplekse struktuer lykas in Document Object Model is in symboal dat bestieat út
symboalen.

Yn de telekommunikaasje fertsjintwurdiget it begrip symboal in diskrete
sinjaalwearde (dy't by sinjaaltransport in bepaalde tiid itselde bliuwt).

Godstsjinsten oer de hiele wrâld brûke symboalen, dy't stean kinne foar it
komplete konsept fan dy religy, mar ek foar begrippen dy't in rol spylje binnen
dy religy. Sa kinne tekens in symboalyske funksje hawwe. In religieus symboal
kin ek de foarm hawwe fan in geskrift (dan ek as symbolum skreaun, lykas de
Apostolyske leauwensbelidenis (Symbolum Apostolicum), dy't as (werkennings)teken
jildt foar de ienheid fan in leauwensmienskip.

Ek minsklike, dierlike, healminsklike of boppeminsklike figueren hawwe binnen
godstsjinsten soms in hiel spesifike betsjutting. Foarbylden fan symboalen
spylje in grutte rol yn religy en spiritualiteit:



https://fy.wikipedia.org/wiki/Suriname

Suriname, Surinam, of Sranang is in lân yn Súd-Amearika, dy't eartiids ek
Nederlands Guyana as namme hie. It lân hat in befolking fan likernôch in heal
miljoen minsken, dêr't de helte fan yn 'e haadstêd Paramaribo wennet. De
presidint fan Suriname is sûnt 12 augustus 2010 de eardere legerlieder Desi
Bouterse.

It lân oan de noardeastkust fan Súd-Amearika is ferneamd nei de Suriname rivier,
dy't by Brokopondo in grutte opslachmar hat en by Parimaribo yn de Atlantyske
Oseaan útmûnet. De noardlike kuststripe bestiet út sompegebiet dat tusken de 26
oant 100 km breed is. Efter de kustflakte, dêr't goed 80% fan de befolking
wennet, bestiet it middenpart fan Suriname út leech, gloaiend bosklân, dat troch
houtkap lykwols hjir en dêr driget te feroarjen yn Savanne. Noch fierder lân
ynwerts giet it bosklân stadichoan oer yn mei tichte oerwâlden bedekte en foar
it meastepart ûnoantaaste Toemoek-Hoemak berchtme.

Yn de súdlike helte fan it lân lizze meardere rigen bergen, dy't meiïnoar ta it
Heechlân fan Guyana hearre. Dat binne û.o. it Oranjeberchtme, Van Asch van
Wijckberchtme, Wilhelminaberchtme, Eilerts de Haanberchtme, Grinsberchtme en it
al earder neamde Toemoek-Hoemakberchtme. De heechste pyk fan Suriname is de
Julianatop op 1280 meter hichte.

De wichtichste rivieren binne de al neamde Surinamerivier, de Coppename, de
Tapanahony, de Saramakka en de Korantyn, dy't de grins mei Guyana foarmet.

De Arawaakse en Karibyske folkskloften wienen de earste bewenners fan Suriname,
hja hawwe har dêr yn 3000 f.Kr. ta wenjen set. Fan de 17e iuw ôf besochten de
Britten en Nederlanners hieltyd de sizzenskip oer it lân te krijen. Uteinlik
krigen de Nederlanners dat troch in ferdrach te sluten mei de Britten oer de
koloanje.

De Nederlanners brochten skipsfrachten mei slaven út Afrika nei Suriname ta,
dy't dêr oan it wurk setten waard op 'e plantaazjes. Kloften slaven koenen
flechtsjen en lutsen it binnenlân dêr't guons de Nederlânske plantaazjes út de
jungle oanfoelen. 1873 wie de offisjele ein fan 'e slavenhannel. Tenei holden de
Nederlanners kontraktwurkers út Yndia en Yndoneezje.

Yn 1954 krige Suriname in autonoam regear, Nederlân hâlde de útlânske saken en
definsje ministearjes. Yn 1973 sette de NPK út ein mei in petear oer folsleine
ûnôfhinklikens fan Nederlân. Op 25 novimber 1975 is Suriname offisjeel fan
Nederlân ûnôfhinklik wurden.

Nei de ûnôfhinklikens gong it hurd minder mei de ekonomyske situaasje yn it lân.
Neidat yn 1974 50.000 Surinamers gebrûk hawwe makke fan har Nederlânske
steatsboargerskip om nei Nederlân te kommen emigrearre nei de ûnôfhinklikens
noch ris ientredde fan de befolking om te ûntsnappen oan de slimme situaasje yn
har lân. It feroaren fan bewâld troch de by militêre kûp oan de macht kommen
Desi Bouterse brocht gjin stabiliteit, mar hawwe foar nei swierrichheden soarge.

It meastepart fan de ynwenners wennet yn it noarden fan it lân, yn de distrikten
Paramaribo, Wanika en Nikkery. It tinstbefolke diskrikt is Sipaliwiny, dat it
grutste part fan it binnenlân beslaat.

De gearstalling fan de befolking is tige ferskaat en bestiet út in grut tal
etnyske groepen, dêr't de Hindoestanen (27,4 %), Kreoalen (17,7 %), Bosknegers
of Marrons (14,7 %) en Javanen (14,6 %) de grutste kloften fan binne.

Yn Nederlân wenje om-ende-by 350.000 minsken fan Surinaamske komôf. Fral yn de
tiid om de ûnôfhinklikheid hinne en nei militêre kûp fan 1980 of nei de
Desimbermoarden fan 1982 gongen in soad út Suriname wei.

Yn Suriname wurde mar leafst tweintich talen sprutsen. It meastepart fan de
Surinamers is meartalich en sprekt faak ek goed Ingelsk. De offisjele taal is it
Nederlânsk.

Wat de godstsjinst oanbelanget wie yn 2007 it meastepart fan de befolking
(40,7%) in oanhinger fan in kristlike religy. Twadgrutste wie it hindoeïsme
(19,9%) en mei 13,5% de islam tredde.



https://fy.wikipedia.org/wiki/Sulver

Sulver is in skiekundich elemint mei symboal Ag en atoomnûmer 47. It is in
sulverkleurich oergongsmetaal. (dendryt)

Sulver wurdt al foar it begjin fan ús jiertelling brûkt foar fersiersels en as
betelmiddel. Ut opgravings blykt dat al 4000-3500 f.Kr. sulver skieden waard fan
lead op eilannen yn de Egeyïske See en Anatoalje. Faak waard sulver assosearre
mei de moanne, de see en ferskate goaden. Yn de algemy waard foar sulver it
symboal fan in heale moanne brûkt en algemisten neamden it Luna. Fan it metaal
kwik waard tocht dat it in soarte sulver wie. Yn sommige talen blykt dat noch út
de namme dy't kwik hat lykas quicksilver yn it Ingelsk of kwiksulver (= libben
sulver. Folle letter die bliken dat it om twa ferskillende eleminten te gean.

De namme sulver liedt fia it Aldheechdútsk silabar fan de germaanske woartel
silubra. Yn it Latyn hjit sulver argentum, dêr't sulver it symboal Ag oan tankt.

Tsjintwurdich wurdt sulver benammen as sulverhalogeniden yn de fotografy brûkt.
Oare tapassings fan sulver binne:

In tige singelier tapassing fan sulver is as sulverjoadide dat fyn fernevele
brûkt wurdt om mist te redusearjen om fleanfjilden.

Sulver is in ienfâldich te bewurkjen metaal dat in bytsje hurder is as goud en
in sulverwite glâns hat. Sulver hat fan alle metalen de bêste elektryske
gelieberheid. Sulver geliedt sels better as goud of koper. Mar goud wurdt faker
brûkt omdat it net korrodearret. Dêrneist geliedet sulver fan alle metalen
waarmte it bêste en hat it de heechste optyske refleksje (tenminsten as it
sichtber ljocht betreft; ultrafiolet ljocht reflektearret it minste).
Sulverhalogeniden binne gefoelich foar ljocht. As sulver bleatsteld wurdt oan
wetter of lucht, dat Ozon of Wetterstofsulfide befet, foarmet him in swarte
laach fan Sulver-sulfide.

In de natuer komt sulver sawol net-bûn as in kombinaasje mei lead, swervel,
arsenikum, gloar en oare eleminten foar. De wichtichste boarnen binne te finen
yn Meksiko, Kanada, Perû en de Feriene Steaten.

Yn it ferline koe de ûntdekking fan sulver de oanset wêze ta in opskuor fan
Sulverkoarts.

Fan sulver komme der yn de matuer twa stabile isotopen (107Ag en 109Ag) foar yn
ûngefear likense ferhâlding. Dêrneist binne der ûngefear 28 radioaktive
isotopen, wêrûnder sulver-103, bekend mei ferfaltiden fariearjend fan inkele
hûnderten jierren oant inkele minuten.

Sulver stiet yn it periodyk systeem yn deselde groep as koper. Krektas koper hat
ook sulver de falinsjes 1+ en 2+, neist metallysk sulver. Oars as koper, dat
standert as twaweardich ion foarkomt, is it meast foarkommende sulver-ion de
ienweardige foarm. De twaweardige foarm is allinnich stabyl neist tige sterke
oksidators, bygelyks yn sulver(II)fluoride. Yn de kompleksometry is sulver in
metaal dat twa liganden ferbine kin, byfgelyks yn AgCl2–.

Yn de analityske gemy wurdt sulver, yn de foarm fan sulvernitraat tapast yn de
kwalitative- en kwantitative analyze fan halogeniden, benammen gloaride.

Metallysk sulver is net skealik mar in protte sulver befetsjende ferbiningen
binne wol giftich en kinne kankerferwekkend wêze. Sommige sulverferbiningen
kinne de sykte argyry feroarsaakje dy't permaninte grize of swarte flekken
feroarsaket op de hûd. Hoewol't dat net skealik is, wurdt in lijer hjir net
oantrekliker op.



https://fy.wikipedia.org/wiki/Somaalje

Troch politike ynstabiliteit en it oanhâldend fjochtsjen tusken ferskate
partijen bestiet der sûnt it begjin fan de 90er jierren fan de 20e iuw net
langer in offisjele oerheid yn Somaalje. In part fan de befolking hat har eigen
lokale regear makke, hja neame it Somaaljelân, lykwols is dizze steat noch troch
gjin oare steat erkend.

It oerflak fan Somaalje is 637,657 km² grut en leit yn de saneamde Hoarn fan
Afrika mei de Golf fan Aden yn it noarden en de Yndyske Oseaan yn it easten.
Somaalje grinzet oan de lannen Dzjibûty, Etioopje, en Kenia en hat mei 3025 km
de langste kuststline fan it Afrikaanske kontinint.

It lânskip bestiet foar in grut part út woastyneftige heechflakten en
berchgebieten. De heechste pyk fan it lân is de berch Simbiris op 2416 meter
hichte. De twa wichtichste rivieren binne de Juba en de Shebely dy't tegearre
oan de flakke súdkust in grut sompegebiet foarmje.

It klimaat is yn it noarden woastyneftich en wurdt foar in grut part bepaald
troch de moesson. Strannen, natoergebieten en monuminten wienen foar de
boargerkriich wichtige toeristenattraktsjes.

Neidat yn de 16e iuw Somaalje ûnder Portegezen en Turkse ynfloed stie, hearske
fan de 17e oant 19e iuw de sultan fan Oman oer it gebiet. Op de ein fan de 19e
iuw bestjoerde Ingelân de noardlike gebieten as protektoraat (Britsk Somalylân),
Itaalje de súdlike gebieten (Italjaansk Somalylân) en de Frânsken it gebiet om
Dzjibûty (Frânsk Somalylân). Yn de Twadde Wrâldkriich waard it Italjaanske diel
troch de Ingelsen beset holden.

Yn 1960 waard de republyk Somaalje stifte mei Abdirashid Ali Shermarke as
premier. Yn 1969 waard hy fermoarde en nommen militêren de macht oer. Der
ûntstie in diktatuer dy't yn 1991 te fal brocht waard, sûnt dy tiid woede yn it
lân in boargerkriich. Yntervinsjes troch de Feriene Naasjes hawwe hjir gien ein
oan meitsje kind.

Nei skatting hat Somaalje in befolking dy't foar 85% oant 94% út etnyske
Somaaljers bestiet.

As gefolch fan boargerkriich hat der in grutte diaspora plak fûn, ien fan de
grutste op it Afrikaanske kontinint.

Sawat alle Somaaljers binne soenityske moslims. Dat is yn grut kontrast mei har
buorlju dêr't de mearderheid óf kristen is óf oannhinger fan ynhiemske religys.
De Islam is foar de Somaaljers dan ek wichtich foar har nasjonale identiteit.



https://fy.wikipedia.org/wiki/Sokrates

Sokrates (Aldgryksk: Σωκράτης, "Sokrates"; útspr.: ['sɔ:kratɛ:s], "sôkratês";
Alopeke, 469 of 470 f.Kr. – Atene, 399 f.Kr.) wie wie de earste fan 'e trije
ynfloedrykste filosofen út 'e Grykske Aldheid (njonken Plato en Aristoteles). Hy
wurdt beskôge as ien fan 'e grûnlizzers fan 'e Westerske filosofy, ek al hat er
sels gjin geskriften neilitten en komt alles dat oer him bekend is, út 'e twadde
hân, fan syn learlingen Plato en Ksenofon en út 'e toanielstikken fan syn
tsjinstanner Aristofanes. Sokrates is sadwaande in wat riedselich figuer, mei't
ûndúdlik is hoefolle fan him oft ûnbeneamd bliuwt yn 'e oerlevere beskriuwings,
krekt sa't by de betrouberheid fan dy beskriuwings fraachtekens set wurde kinne.
Tradysjoneel is Sokrates benammen ferneamd as betinker fan 'e sokratyske
metoade, wêrmei't er de earste wie dy't it hanneljen fan 'e minske sintraal
stelde yn syn wrâldbeskôging, fanút de fraach: hoe moatte wy sa ferantwurdlik
mooglik libje?

Biografyske ynformaasje oer Sokrates is ôfkomstich út trije boarnen: de
geskriften fan syn learlingen Plato en Ksenofon, dy't him beide like hawwe te
ferearjen, en de toanielstikken fan syn tsjinstanner Aristofanes, dy't him mei
sin ôfrinne liet. It is mar gehiel de fraach oft it byld dat troch dy boarnen
fan Sokrates foar it neislachte bewarre bleaun is, wol oerienkaam mei de
wurklikheid, nammenste mear om't net ien fan 'e trije boarnen ek mar yn it minst
objektyf neamd wurde kin. Om in foarbyld te jaan: yn Aristofanes syn komeedzje
Nefēlai ("Wolkens"), wêrfan't de earste, ferlern giene ferzje datearre út 423
f.Kr., wurdt Sokrates ôfskildere as in soarte fan harlekyn, dy't syn learlingen
learde hoe't se mei in omhaal fan wiis lykjende wurden ûnder har skulden útkomme
koene sûnder dy te beteljen. Men giet derfan út dat dit in parody op 'e wiisgear
is, dy't net letterlik bedoeld wie.

Sokrates waard yn 469 of 470 f.Kr. berne yn Alopeke, op it grûngebiet fan 'e
stêdsteat Atene. Hy hearde ta de stamme Antiochis. Syn heit wie Sofroniskus, in
byldhouwer en/of mitselder, en syn mem wie in froedfrou dy't fan Fainarete hiet.
As folwoeksene troude Sokrates mei in faam dy't Ksantippe hiet. It wie gjin
lokkich houlik, mar likegoed waarden der trije soannen út berne: Lamprokles,
Sofroniskus en Meneksenus.

Yn 't earstoan fertsjinne Sokrates syn brea as mitselder. Yn 'e (lettere)
Aldheid bestie in tradysje dy't hawwe woe dat er ek as byldhouwer dwaande west
hie, en dat it byld fan 'e Trije Graasjes, dat oant de twadde iuw (n.Kr.) deunby
de Akropolis yn Atene stie, fan syn hân wie. Oan dit ferhaal wurdt troch de
moderne wittenskip gjin wearde hechte. Neffens Ksenofon hong Sokrates as
jongfeint faak mei de oare jonge manlju fan Atene om yn en by de wurkpleatsen om
'e agoara (it stedsplein) hinne, mei't de jongerein net op it eigentlike plein
talitten waard. Hy makke dêr praatsjes mei de hantwurkslju en yn 't bysûnder mei
in Simon de Skuonmakker.

Under de Peloponnezyske Oarloch, dy't duorre fan 431 oant 404 f.Kr., ferfolle
Sokrates syn tsjinstplicht as hoplyt yn it Ateenske leger en moat er ek
dielnommen hawwe oan eigentlike gefjochtshannelings. Yn syn Apologia lit Plato
Sokrates sizze dat er foar syn thússtêd fochten hie yn 'e slaggen by Amfipolis,
Delium en Potidaia. Yn Plato syn Symposium seit de steatsman en generaal
Alkibiades dat Sokrates yn 'e Slach by Potidaia syn libben rêden hie.

It wie nei it ferfoljen fan syn tsjinstplicht dat Sokrates him ûntjoech ta
filosoof en learmaster. Neffens Plato syn Apologia soe dat begûn wêze doe't
Sokrates syn freon Chairefon it ferneamde orakel fan Delfy frege oft der wol
immen wizer wie as Sokrates en it orakel dêrop andere dat nimmen wizer wie.
Sokrates fûn dat sels in idioate útspraak, mei't er fan himsels wist dat er net
wiis wie. Om te begripen hoe't it orakel dêr by kaam, begûn er doe fragen te
stellen oan ferskate Ateners dy't rûnom as wiis beskôge waarden, mei dêrûnder
politisy, dichters en hantwurkslju. Syn bedoeling wie om oan te toanen dat der
wier wol wizere lju wiene as hysels, mar út 'e antwurden dy't er op syn fragen
krige, die bliken dat de ûnderfrege mannen harsels wol hiel wiis fûnen, mar dat
se dat eins net wiene. Uteinlik moast Sokrates konkludearje dat it orakel gelyk
hân hie, want krekt omdat hy himsels net wiis fûn, wied er wizer as alle oare
lju. Mei syn publyklik útfierde ûnderfregings jage er lykwols in hiel soad
ynfloedrike Ateners tsjin him yn 't harnas, mei't er harren te pronk sette as
omkoalen.

As boarger fan Atene waard noch ferskate kearen in berop op Sokrates dien om
iepenbiere funksjes út te oefenjen. Yn 406 f.Kr. wied er lid fan 'e rjochtbank
dy't it fûnis útsprekke moast oer de Ateenske generaals dy't nei de Slach by
Arginusai de sneuvele en ferwûne hopliten fan sinkende skippen oan har lot
oerlitten hiene om 'e fersleine Spartaanske float te efterfolgjen. In grut diel
fan 'e Ateenske befolking fûn dat de generaals harren meast elemintêre plicht
(om foar har ûnderhearrigen te soargjen) fersaakt hiene, en easke dêrom de
deastraf. Doe't de rjochtbank dêr yn 't earstoan wegere yn mei te gean, waarden
der deadsbedrigings utere tsjin 'e rjochtbankleden. Dy joegen dêrop ta, en
Sokrates soe doe as iennichste in deafûnis tsjinkeard hawwe.

Yn Plato syn Apologia wurdt beskreaun hoe't Sokrates en fjouwer oare boargers
fan Atene troch de oligargy fan de Tritich (dy't de stêd fan 404 oant 403 f.Kr.
bestjoerde) hjitten waard dat se nei Salamis gean moasten om in Leon fan Salamis
op te pakken. Hja moasten him mei weromnimme nei Atene, dêr't er terjochtsteld
wurde soe. Nei't er de bestjoerders fan Atene oanheard hie, gie Sokrates lykwols
nei hûs sûnder de opdracht út te fieren.

Sokrates libbe yn in tiid dat syn thússtêd leare moast om te gean mei de ein oan
'e Ateenske hegemony ûnder de Grykske stêdsteaten nei't de stêd yn 'e
Peloponnezyske Oarloch ferslein wie troch Sparta. Dy oergong soarge foar frijwat
politike opskuor yn Atene, en it is hiel goed mooglik dat de Ateenske befolking
yn dy tiid twifele oan 'e effektiviteit fan 'e demokrasy. It liket der sterk op
dat Sokrates ek kritysk foar de demokrasy oer stie. Hoewol't er bewearde trou
oan Atene te wêzen, kaam er oates en toates yn oanfarring mei de doetiidske
politike koerts fan syn stêd en spriek er him út tsjin it maatskiplike klimaat.
Yn ferskate dialogen priizge er, sawol direkt as yndirekt, Sparta, de
aartsrivaal fan Atene. Teffens besocht er (neffens de geskriften fan Plato) om
'e Ateners in gefoel foar rjochtfeardichheid en it neifolgjen fan 'goedheid' by
te bringen. Dêrmei smiet er him op as in sosjaal en moreel kritikus, dy't troch
Plato omskreaun waard as in brims of baumich, want krekt sa't de stek fan in
brims in hynder ta aksje oanset, sa hiene de wurden fan Sokrates in selde effekt
op 'e politike elite fan Atene.

Uteinlik late Sokrates syn krityske politike en maatskiplike opstelling ta syn
dea. Yn 399 f.Kr., doe't er 70 of 71 jier wie, waard er foar it gerjocht sleept.
Doe't him frege waard wat syn straf wêze moatte soe, stelde er de rjochters foar
dat de steat him ynstee in salaris betelje soe en him foar de rest fan syn
libben fergees ite litte soe, om him te beleanjen foar syn rol as goeddogger
foar Atene. Hy waard lykwols skuldich befûn oan it korrumpearjen fan 'e Ateenske
jongerein en oan ûnleauwe yn 'e offisjele goaden fan 'e steat. Dêrop waard er
feroardiele ta de deastraf troch it drinken fan dolkrûd, in foarm fan fergif.
Neffens Ksenofon yrritearre Sokrates wittens en mienens de rjochters om't er fûn
dat it in goede tiid foar him wie om te stjerren. Dêrmei soed er de lichaamlike
en mooglik ek geastlike ôftakeling dy't mei âlderdom komt omsile wollen hawwe.

Plato en Ksenofon binne it deroer iens dat Sokrates in kâns hie om te
ûntsnappen, mei't syn freon Krito fan Alopeke en oare folgelingen de sipiers
omkocht hiene. It slagge Krito lykwols net om Sokrates oer te heljen út te
piken. Neitiid binne dêr ferskate redens foar oandroegen. Sa soe in flecht
suggerearje dat er bang wie om te stjerren, in skande foar in wiere filosoof.
Boppedat soed er yn in oare steat neat better ôf west hawwe, mei't er perfoarst
ek dêr trochgien wie mei deselde dingen te ferkundigjen mei as gefolch dat er ek
dêr de hearskjende elite tsjin him yn it harnas jage hie. In oare reden soe wêze
kinne dat Sokrates fûn dat er mei iepen eagen tastimd hie om ûnder de wetten fan
Atene te libjen, en dat er dat "kontrakt" net brekke mocht om't dat him no
better útkaam. En ta beslút soe it kinne dat er net woe dat syn freonen ferfolge
wurde soene foar syn ûntsnapping. Plato syn dialooch Crito is yn haadsaak wijd
oan 'e redens fan Sokrates yn ûnwil om út te naaien.

Sokrates syn ferstjerren wurdt beskreaun oan 'e ein fan Plato syn Phaedo. Nei't
er de gifbeker leechdronken hie, waard him sein dat er in hoartsje omrinne
moast, sadat it dolkrûd gauwer wurkje soe. Doe't de skonken him dôf waarden,
gied er lizzen. Der waard him yn 'e foet knypt, mar dêr fernom er neat mear fan.
De dôvens, dy't him stadichoan heger by it lichem op klom, waard folge troch in
algehiele spierferslopping. Doe't dy syn hert berikte, hold dat op fan klopjen
en stoar er.

Koart foar syn dea spriek Sokrates tsjin Krito syn lêste wurden: "Krito, we
binne Asklepius in hoanne skuldich. Ferjit asjebleaft net om oan dy skuld te
foldwaan." Asklepius is de Grykske god fan 'e genêskunde. Sokrates syn wurden
binne dêrom wol sa útlein dat er yn syn gefal de dea as de genêzing seach, dy't
syn siel út syn lichem befrije soe. Ek is wol oppenearre dat Sokrates himsels
mei sin ta sûndebok meitsje litten hie; syn dea soe dan yn syn eagen in
lotterjende remeedzje foar de swierrichheden fan Atene west hawwe kinne.

Sokrates hold him, ynsafier't dat opmakke wurde kin út 'e beheinde boarnen dy't
oer him oerlevere binne, benammen dwaande mei it stellen fan fragen oer de wize
fan libjen fan 'e minske. "Wat is goed?", seid er, "Wat is rjocht?" en "Wat is
rjochtfeardich?" As men komme koe ta it betinken fan antwurden op dy fragen, dan
moasten dy neffens him ynfloed hawwe op 'e libbenswize fan 'e minsken. Hy hie yn
'e rekken dat hy net oer alle antwurden op sokke fragen beskikte, sterker noch,
dat nimmen dêroer beskikte. Dat hold him lykwols noch net tsjin om safolle
mooglik nei de prinsipes te libjen dy't er àl fûn hie.

Sokrates stiet bekend om 'e nei him ferneamde sokratyske metoade, in helpmiddel
dat yn 'e filosofy noch altyd in protte brûkt wurdt foar in grut ferskaat oan
debatten en diskusjes. It is in foarm fan pedagogyk wêrby't in rige fragen steld
wurdt dy't net inkeld bedoeld binne om yndividuële antwurden út te lokjen, mar
om dejinge dy't antwurdet fia logyske tuskenstappen nei in fûneminteel ynsjoch
yn it oangeande ûnderwerp ta te lieden.

De wize fan riddenearjen dy't Sokrates tapaste, wurdt tsjintwurdich de ynduktive
metoade neamd. Dat hâldt yn dat út in samling details wei in gehiel opboud
wurdt. Om it oars te sizzen: Sokrates besocht troch it toetsen fan withoefolle
yndividuële ynsjoggen ta in algemien jildende wierheid te kommen. Syn
útgongspunt wie hieltyd "Ik wit dat ik neat wit", en dêrmei foel er de metoaden
oan fan 'e skoalle fan 'e sofisten, de omreizgjende learaar-tinkers út syn tiid.
Tagelyk erkende er dat er sels ek net it folsleine antwurd hie op 'e troch him
oansniene fraachstikken.



https://fy.wikipedia.org/wiki/Skotsk

It Skotsk (Skotsk: Scots) is in Westgermaanske taal, dy't fan âlds sprutsen
wurdt yn in grut diel fan Skotlân. Om't it taalgebiet benammen it Skotske
leechlân omfiemet, wurdt dizze taal inkeld ek wol oantsjut as Leechlânsk-Skotsk.
Troch migraasje fan Skotten dêrhinne, wurdt it Skotsk sûnt de santjinde iuw ek
sprutsen yn Noard-Ierlân en it noarden fan 'e Ierske Republyk. It Skotsk moat
net betize wurde mei it Skotsk-Gaelysk, de Keltyske taal fan 'e Skotske
Heechlannen en de Hebriden, en allikemin mei it Skotsk-Ingelsk, it dialekt fan
'e Ingelske taal sa't dy yn Skotlân sprutsen wurdt.

Oant it ferlies fan 'e Skotske ûnôfhinklikens, yn 1707, wie it Skotsk de
bestjoerstaal fan Skotlân, mar nei't it troch de uny mei Ingelân alle politike
status kwytrekke wie oan it Ingelsk, ferlear it ek syn maatskiplik oansjen.
Dêrnei waard it lange tiid beskôge waard as in Ingelsk dialekt, mar sûnt 1997
wurdt it Skotsk troch it Britske regear erkend as in lânseigen minderheidstaal.
Neffens de Britske folkstelling fan 2011 waard it Skotsk doe yn it Feriene
Keninkryk troch 155.000 minsken as memmetaal sprutsen. It tal sprekkers yn
Ierlân leit om 'e 10.000 hinne.

Hoewol't de offisjele namme fan 'e taal gewoan "Skotsk" is, wurde soms oare
nammen oanholden om it ûnderskie mei de oare talen en dialekten yn Skotlân
dúdliker te meitsjen. Sa is der de oantsjutting Leechlânsk-Skotsk, yn it
Ingelsk: Lowland Scots, om't it taalgebiet benammen it Skotske leechlân
omfiemet. Yn it Skotsk wurdt dan fan Lallans sprutsen, in gearlûking fan it
oarspronklike Lawlands, "Leechlânsk". Oare nammen foar it Skotsk binne Braid
Scots ("Breedskotsk") en Doric ("Doarysk"), hoewol't dat eins in namme is foar
it Sintraal Noardskotsk, in subdialekt dat westlik en noardlik fan Aberdeen
sprutsen wurdt. Yn Noard-Ierlân hjit it Ulsterskotske dialekt yn 'e eigen taal
Ulstèr-Scotch, mar tsjintwurdich wurdt dat ek wol gauris oantsjut as Ullans, in
neologisme dat Ulster en Lallans mei-inoar kombinearret.

It Skotsk is it naust besibbe oan it Ingelsk en in pear útstoarne taalfarianten
dy't foarhinne yn Ierlân sprutsen waarden, it Yola en it Fingaalsk. Mei-inoar
foarmje dy fjouwer talen de Angelsaksyske taalgroep, dy't weromgiet op it
Angelsaksysk fan 'e Angelen en de Saksen. Mei de Fryske taalgroep makket dy
Angelsaksyske taalgroep de Noardwestgermaanske talen op, dy't sels mei û.m. it
Nederlânsk en it Dútsk wer diel útmakket fan 'e Westgermaanske taalkloft. Mei de
Noardgermaanske talen (Noarsk, Deensk, Sweedsk, ensfh.) foarmje de
Westgermaanske talen de Germaanske taalfamylje, en dy heart wer ta de
Yndo-Jeropeeske supertaalfamylje, yn 'e mande mei û.o. de Keltyske, Romaanske,
Slavyske en Yndo-Iraanske talen.

It taalgebiet fan it Skotsk omfiemet it hiele leechlân fan Skotlân, fan 'e
Ingelske grins yn it suden oant de Skotske Heechlannen yn it noardwesten.
Fierders hearre ek de Orkney- en Sjetlâneilannen, dy't benoarden Skotlân yn 'e
Noardsee lizze, ta it Skotske taalgebiet, mei dêropta de noardeastpunt fan it
skiereilân Caithness, oftewol it gebiet om it plak Thurso hinne, dat yn it
uterste noarden fan it Skotske fêstelân leit. De Orkney- en Sjetlâneilannen en
de krite om Thurso hinne waarden yn 'e Midsiuwen kolonisearre troch Noarske
Wytsingen, en sadwaande waard yn dy kontreien foarhinne Norn sprutsen, in
Noardgermaanske taal, dy't lykwols yn 'e midden fan 'e njoggentjinde iuw
útstoarn is.

Yn Noard-Ierlân falt it Skotske taalgebiet útinoar yn twa aparte gebieten. Dat
binne it eastlike diel fan it súdeastlike greefskip Down, oan 'e eastkust fan
Noard-Ierlân, en it noarden fan 'e noardwestlike greefskippen Antrim en Derry,
oan 'e noardkust. Yn 'e Ierske Republyk binne de Skotsksprekkers konsintrearre
yn it sintrale diel fan it noardwestlike greefskip Donegal, tsjin 'e westgrins
fan Noard-Ierlân oan.

Yn 'e fyfde iuw ferlieten de Angelen en de Saksen massaal harren heitelân yn
noardlik Dútslân om as ûnderdiel fan it Grutte Folkeferfarren fan it Jeropeeske
fêstelân oer te stekken nei de Britske Eilannen. Dêrby namen se harren
Germaanske dialekten mei, dy't har yn harren nije lân ûntjoegen ta it
Angelsaksysk (of Aldingelsk). Yn 'e sânde iuw stiften de Angelen yn noardlik
Ingelân it keninkryk Noardumbrje, en fan dêrút begûnen se yn 'e achtste iuw oan
in opmars yn súdlik Skotlân, ta skea fan 'e ûnderskate riken fan 'e Brytoanyske
Kelten dêre. Op it hichtepunt fan har macht behearsken de Angelen it hiele
súdeasten fan Skotlân, oan Edinburch ta, en hiene se ek it uterste súdwesten fan
it lân, oant en mei de Flakte fan Kyle, yn 'e besnijing. Fan likernôch 800 ôf
brochten ynterne strideraasjes en ynfallen fan 'e Wytsingen harren hegemony
lykwols ûnder fuotten, en neitiid waard súdeastlik Skotlân ferovere troch it
mienskiplik keninkryk fan 'e Pikten en de Gaelen, dêr't him it Keninkryk Skotlân
út ûntwikkele.

Underwilens hie it Noardumbryske Angelsaksysk him tsjin 'e ein fan 'e sânde iuw
foargoed yn it súdeasten fan Skotlân fêstige, alhiel oan 'e rivier de Forth ta,
en de ferskowende grinzen feroaren dêr letter neat mear oan. Wylst it
Skotsk-Gaelysk yn Skotlân doedestiden de bestjoers- en hoftaal wie, bleau it
súdeasten in Angelsaksysktalich gebiet, dêr't him geandewei de tolfde en
trettjinde iuw in wat ôfwikende foarm fan it Midingelsk ûntjoech, dy't Aldskotsk
(of Ier Skotsk) neamd wurdt. De wichtichste reden dêrfoar wie de ymmigraasje fan
Angelsaksen út it noarden en de midden fan Ingelân wei, wa har spraakgebrûk in
sterke ynfloed fan it Deensk ûndergien hie. Lettere ynfloeden op it Skotsk kamen
benammen fan it tsjerklik en juridysk Latyn, fan it Normandyske Frânsk fan in
protte nijynkommen eallju en fan it Paryske Frânsk fia de Auld Alliance, it
iuwenlange bûnsgenoatskip tusken Skotlân en Frankryk. Hoewol't de ynfloed fan it
Latyn op it Ingelsk likernôch itselde west hawwe sil, krige it Skotsk folle
minder en oare ynfloeden fan it Frânsk te ferduorjen. Boppedat wiene der noch
oare ynfloeden dy't de kleau mei it Ingelsk grutter makken, wêrûnder dy fan it
Nederlânsk en Nederdútsk fia de hannel, en troch ûntliening út it
Skotsk-Gaelysk.

Fan 'e trettjinde iuw ôf begûn it taalgebiet fan it Skotsk him út te wreidzjen,
wêrby't it bûten it oarspronklike súdeasten it earst oannommen waard yn 'e
stêden. Tsjin it begjin fan 'e fjirtjinde iuw hie it Skotsk, dat almar oanwûn
oan prestiizje, it Frânsk, dat doe yn Skotlân krekt yn it neigean rekke,
ferfongen as de wichtichste skriuwtaal yn it grutste part fan it easten fan it
lân. Foar de fyftjinde iuw wie it trouwens sa dat de namme "Skotsk" (Scottis)
foarbeholden wie oan it Keltyske Skotsk-Gaelysk, wylst it Leechlânsk-Skotsk fan
Inglis of Ynglis ("Ingelsk") neamd waard.

Om 1400 hinne hie it Skotsk him lykwols ta in aparte taal ûntwikkele, dy't
dúdlik net deselde wie as de taal dy't oare kant de grins yn Ingelân sprutsen
waard, mar dy't noch in eigen namme miste. Fanôf likernôch 1495 waard it wenst
om mei Scottis it Skotsk oan te tsjutten, wylst men doe foar it Skotsk-Gaelysk
fan Erse ("Iersk") begûn te sprekken. Dat jout moai it omslachpunt oan wêrby't
it Skotsk de machtsstriid mei it Skotsk-Gaelysk yn syn foardiel wist te
besljochtsjen: foartiid waard it Skotsk as in frjemde taal sjoen ("Ingelsk"); no
begûn men it Skotsk-Gaelysk as in frjemde taal te sjen ("Iersk"). De oergong fan
it Aldskotsk nei it histoaryske tiidrek fan it Midskotsk wurdt ornaris om 1500
hinne lein, en falt dus ek sa'n bytsje gear mei dy ûntwikkeling.

Tsjin 'e sechstjinde iuw hie it Midskotsk in eigen stavering en literêre noarmen
ûntjûn, dy't dúdlik oars wiene as dy't yn Ingelân foar it Ingelsk ûntwikkele
waarden. Tusken 1610 en de 1690-er jierren ferfearen ûnder de saneamde
Plantaazje fan Ulster likernôch 200.000 protestantske, Skotsksprekkende
Leechlanners nei it noarden fan Ierlân, dêr't se har úteinlik ûntwikkelje soene
ta de Ulsterske folksgroep, dy't yn 'e rest fan 'e wrâld better bekend is as de
protestantske Noardieren. Hoewol't der ek Ingelske kolonisten wiene dy't har
noardlik Ierlân nei wenjen setten, wiene der fiif of seis kear safolle Skotten.

Underwilens wie it Skotsk fan 'e fyftjinde iuw ôf ûnder groeiende ynfloed fan it
dominantere Ingelsk kommen te stean. Fral tige wichtich wie dêrby dat de earste
printparse yn 1476 yn Londen ynstallearre waard, mar dat Skotlân pas tritich
jier letter syn earste printparse krige. Tsjin dy tiid wiene in protte teksten,
lykas de Sjenêvebibel, in oersetting fan 'e Bibel, al yn it Ingelsk yn Skotlân
ferspraat. In oare neidielige ûntwikkeling foar it Skotsk wie dat de Skotske
kening Jakobus VI yn 1603 op 'e Ingelske troan kaam, mei as gefolch dat Skotlân
en Ingelân yn in personele uny mei-inoar ferbûn waarden en it Skotske Keninklik
Hof nei Londen ferhuze, dêr't de Skotske hofdichters de Ingelske taal oernamen.
Mei't der doe noch altyd gjin Skotske bibeloersetting wie, naam de Tsjerke fan
Skotlân yn 1611 de Ingelsktalige King James Bible oan as de offisjele ferzje fan
'e Bibel, sadat it Skotsk fierhinne út 'e tsjerke ferballe waard.

Doe't Skotlân en Ingelân yn 1707 ek in politike uny oangiene, wêrby't Skotlân
syn ûnôfhinklikens ferlear, sadat it eigen Skotske regear en parlemint opheft
waarden, ferlear it Skotsk foargoed syn status fan bestjoerstaal. Op dit punt
wurdt ornaris de oergong fan it Midskotsk nei it Nijskotsk lein. Neitiid
besochten in protte lju yn liedingjaande posysjes yn it lânsbestjoer en it
ûnderwiis it near te lizzen op it gebrûk fan it Skotsk, fral as skriuwtaal, mar
ek as sprektaal. In protte Skotske notabelen út dy tiid, lykas David Hume en
Adam Smith, woene har langer ek net mear Skotten neame, mar meaten harsels de
namme "Noardbritten" oan. Hja diene alle war om har fan it Skotsk te ûntdwaan,
mei't it Ingelsk de iennichste offisjele taal fan it nije feriene keninkryk
Grut-Brittanje wie. Likegoed wiene der ek Skotten dy't har neat oan 'e nije
moade gelegen lizze lieten, lykas Alexander Boswell, in lid fan it
Heechgerjochtshôf fan Skotlân, dy't yn syn funksje as rjochter Skotsk prate en
ta argewaasje fan guon tiidgenoaten sels yn syn skriuwen skottisismen net mijde.
Oan it miene folk, dat noch in protte mei skriuwen op hie, noch folle omgong mei
de heechste klassen hie, gie dizze ûntwikkeling fierhinne foarby, sadat it
Skotsk tsjin 1800 fierhinne de sprektaal fan 'e gewoane man wurden wie.

Oan 'e ein fan 'e achttjinde en it begjin fan 'e njoggentjinde iuw waard it
Skotsk as skriuwtaal nij libben ynblazen troch skriuwers as Robert Burns, Allan
Ramsay en James Orr, dy't troch eleminten út ferskate dialekten te brûken in
nije standerttaal ûntwikkelen. Dat late derta dat yn 'e Fiktoriaanske Tiid
Skotske kranten geregeldwei artikels en kommentaar yn it Skotsk werjoegen. Oan
it begjin fan 'e tweintichste iuw sakke dizze oplibbing lykwols wer fuort, en de
standerttaal fan Burns-en-dy rekke yn 't ferjit, sadat der op it stuit gjin
algemien akseptearre standert mear bestiet.

Tsjin 'e 1940-er jierren fûn de ôfdieling Underwiis fan it Britske ministearje
fan Skotske Saken dat it Skotsk "nearne de taal is fan lju dy't ûnderwiis
genoaten hawwe, en net omskreaun wurde kin as in gaadlike drager foar ûnderwiis
of kultuer." Der mocht dan op 'e skoallen yn Skotlân ek gjin Skotsk mear
sprutsen wurde, en hoewol't de learlingen nei skoaltiid ûnderinoar oergiene ta
it Skotsk, bemjuksen se generaasje nei generaasje almar mear Ingelsk yn harren
praat. Yn 'e twadde helte fan 'e tweintichste iuw krige dat proses noch mear
faasje troch de ynfloed fan 'e (Ingelsktalige) massamedia. Tsjin 'e
milenniumwiksel wie it Skotsk yn in grut part fan it Skotske leechlân op it
rântsje fan it útstjerren brocht.

Sûnt likernôch 2000 is de hâlding fan 'e oerheid en it ûnderwiis foar it Skotsk
oer wat feroare. Dat is fierhinne te tankjen oan it feit dat Skotlân sûnt 1999
in beheinde foarm fan selsbestjoer hat. Hoewol't it Skotsk nearne brûkt wurdt as
ûnderwiistaal, wurdt der op in protte plakken yn it Skotske taalgebiet (fral op
it plattelân) op skoalle no in beskate oandacht oan it Skotsk bestege. Dat bart
oer it algemien lykwols as ûnderdiel fan 'e lessen Ingelsk, en hâldt meastal net
folle mear yn as it lêzen fan in stikje Skotske literatuer en it beskôgjen fan
it pleatslike dialekt. In protte fan it ûnderwiismateriaal foar sokke lessen is
eins net yn it Skotsk skreaun, mar yn Standertingelsk dat in bytsje oanklaaid is
as Skotsk, en dat hat sawol foar- as tsjinstanners fan Skotsk ûnderwiis ta
razernij brocht. Wol bestiet der no in universitêre learstoel Skotsk. Bûten it
ûnderwiis bliuwt it gebrûk fan it Skotsk yn 'e regel lykwols beheind ta
sitewaasjes dêr't it gaadlik foar achte wurdt, lykas komeedzje, kulturele
gearkomsten en werjeften fan 'e "dagen fan alearen". Serieus gebrûk foar nijs,
ensyklopedyen, dokumintêres, polityk, ensfh. komt selden foar, al jout de
webside fan it Skotske Parlemint al wat ynformaasje yn it Skotsk.

Ien fan 'e alderierste wurken fan 'e Skotske literatuer is it fjirtjinde-iuwske
epos Brus, fan John Barbour, oer kening Robert de Bruce. Ut 'e fyftjinde iuw
datearje Cronykil, fan Andrew fan Wyntoun, en The Wallace (oer William Wallace),
fan Bline Harry. Fan 'e ein fan 'e fyftjinde iuw ôf waard in protte literatuer
skreaun troch hofdichters oan it Skotske Keninklik Hof en wittenskippers oan 'e
Universiteit fan St. Andrews, lykas Robert Henryson, William Dunbar, Gavin
Douglas en David Lyndsay. The Complaynt of Scotland wie ien fan 'e earste printe
útjeften yn it Skotsk. De Eneados, Gavin Douglas syn oersetting fan 'e Aeneïs,
fan Fergilius, kaam yn 1513 út.

Fan 'e ein fan 'e santjinde iuw ôf naam de feringelsking fan 'e Skotske
skriuwtaal ta. Om dy tiid hinne waarden in protte mûnlinge ballades út it
súdlike grinsgebiet en it noardeasten skriftlik fêstlein. Skriuwers út dy
snuorje wiene û.m. Robert Sempill, Robert Sempill de Jongere, Francis Sempill,
lady Elizabeth Wardlaw en lady Grizel Baillie. Oan 'e ein fan 'e achttjinde en
it begjin fan 'e njoggentjinde iuw waard it Skotsk as skriuwtaal nij libben
ynblazen troch skriuwers as Robert Burns, Allan Ramsay, James Orr en Robert
Fergusson. Ek sir Walter Scott yntrodusearre Skotsk yn syn wurken, mar
benammentlik as dialooch. Lettere skriuwers, lykas Robert Louis Stevenson,
William Alexander, George MacDonald, J.M. Barrie en Ian Maclaren diene itselde.

Nei in weisinking oan 'e ein fan 'e Fiktoriaanske Tiid en yn 'e earste desennia
fan 'e tweintichste iuw fûn der fan likernôch de Earste Wrâldoarloch in lytse
renêssânse yn 'e Skotske literatuer plak. In wichtich plak naam dêrby yn Hugh
MacDiarmid, dy't mei syn ferneamde gedicht A Drunk Man Looks at the Thistle
(1926) witwat die om sjen te litten dat men mei it Skotsk as skriuwtaal alle
einen en kanten út koe. Oare skriuwers út dy tiid wiene Douglas Young, John
Buchan, Sidney Goodsir Smith, Robert Garioch, Edith Anne Robertson en Robert
McLellan.

Nei de Twadde Wrâldoarloch ferskynde yn 1955 it boek Bairnsangs
("Bernesankjes"), wêryn't Sandy MacMillan, Thomas Limond en A.L. Taylor de
sliep- en oare bernelietsjes fan it Skotsk fêstleine. Yn dyselde tiid wûn de
dichter Alexander Gray yn Skotlân faam mei syn oersettings fan poëzij yn it
Skotsk. Yn 1983 kaam fierders in moderne oersetting fan it Nije Testamint út,
dy't makke wie troch William Laughton Lorimer. Oare resinte fertalings yn it
Skotsk wiene û.m. Tartuffe, fan Molière, troch Liz Lochhead; de poëzij fan
Katullus, troch Alexander Hutchison, en de Rubaiyat fan Omar Khayyam, dy't yn
2004 troch Rab Wilson nei it Skotsk oerbrocht waard.

Der bestiet oerfloedich bewiismateriaal dat it Skotsk foarôfgeande oan 'e Uny
fan 1707 rûnom beskôge waard as in selsstannige sustertaal fan it Ingelsk. Dêrby
moat men tinke oan it bestean fan in aparte, Skotsktalige literatuer; de eigen
stavering dy't him nettsjinsteande syn wat floeibere foarm ûnôfhinlik fan 'e
Ingelske stavering ûntjoech; en it gebrûk fan it Skotsk as bestjoers-, hof-,
wets- en tsjerketaal yn Skotlân. Pas nei de Uny, doe't it Skotsk syn status as
bestjoers- en skriuwtaal ferlear, rekke it ek syn oansjen as selsstannige taal
kwyt en waard it gauris en almar mear sjoen as in Ingelsk dialekt. In hieltyd
grutter part fan 'e Skotske befolking gie boppedat meitiid oer op it Ingelsk.
Restanten fan it Skotsk yn it spraakgebrûk fan sokken waard faak beskôge as
strjittaal.

Hoewol't de status fan it Skotsk as selsstannige taal troch taalkundigen oer it
algemien (mar net unanym) akseptearre wurdt, rinne de mienings op dat mêd ûnder
de Skotske befolking tsjintwurdich noch altyd sterk útinoar. Ut in ûndersyk út
2010, dat yn opdracht fan it Skotske regear útfierd waard, die bliken dat 64%
fan in represintative trochsneed fan 'e ynwenners fan Skotlân "net echt fynt dat
it Skotsk in taal is". Lykwols die ek bliken dat "fan 'e lju dy't it faakst
Skotsk prate, it leechste persintaazje fynt dat it Skotsk net in taal is (58%),
wylst fan dejingen dy't nea Skotsk sprekke it heechste persintaazje dat fynt
(72%)."

Men kin de relaasje dy't it Skotsk en it Standertingelsk mei-inoar hawwe,
beskôgje as in lineêr bipolêr taalkontinuum fan stadichoan yninoar oergeande
taalfarianten, wêrby't it Skotsk-Ingelsk healwei sitewearre is. Yn Skotlân
sprekt de grutte mearderheid fan 'e minsken in taalfariant dy't earne tusken
Skotsk-Ingelsk en Skotsk yn sit. Wêr't yn dat kontinuum troch Ingelsk beynfloede
Skotsk oergiet yn troch Skotsk beynfloede Ingelsk is eins net te sizzen. In
protte sprekkers binne dêrby floeiend yn mear as ien taalfariant en brûke dat
fermogen om har oan te passen oan ferskillende maatskiplike sitewaasjes. Sa
sille se bygelyks mei buorman Skotsk prate, wylst se oergeane op it Ingelsk as
se by dokter wêze moatte.

Sûnt 1997 genietet it Skotsk fan it Britske regear erkenning as minderheidstaal
ûnder Diel II fan it Jeropeesk Hânfêst foar Regionale of Minderheidstalen. Los
dêrfan erkent it regionale Skotske regear it Skotsk as in "tradysjonele taal"
fan Skotlân, al hat dat oant no ta noch net laat ta in offisjele taalstatus yn
it lânsdiel. It Ulsterskotsk genietet yn Noard-Ierlân deselde erkenning troch it
Britske regear as dy't it Skotsk yn Skotlân hat. Troch de dizenige formulearring
fan 'e Britske opjefte ûnder it Jeropeeske Hânfêst (dy't fan "Skotsk en
Ulsterskotsk" sprekt) bestiet der lykwol ûnienichheid oer oft dat betsjut dat it
Ulsterskotsk as taal los fan it Skotsk erkend wurdt of net.

Yn 'e Ierske Republyk hat it Skotsk ek in beskate erkenning as "tradysjonele
taal", ûnder de oerienkomsten tusken Ierlân en it Feriene Keninkryk yn it ramt
fan it Noard/Súd Taalorgaan (North/South Language Body), dy't datearje út 1998.
Ierlân hat lykwols noch altyd it Jeropeesk Hânfêst foar Regionale of
Minderheidstalen net ûndertekene of ratifisearre. It Skotsk is fierders ek ien
fan 'e "regionale talen" dy't erkenning genietsje binnen it ramtwurk fan 'e
Britsk-Ierske Ried.

De organisaasje dy't giet oer de stavering fan it Skotsk en soartgelikense saken
(ferlykber mei it foech dat de Fryske Akademy op it mêd fan it Frysk hat), is yn
Skotlân it Scots Leid Center ("Skotske Taalsintrum"). Yn Noard-Ierlân en Ierlân
ferfollet de Boord o Ulstèr-Scotch ("Ulsterskotske Ried") deselde funksje foar
it Ulsterskotsk.

It hat bliken dien dat it tige dreech is om it krekte tal sprekkers fan it
Skotsk fêst te stellen, allinnich al om't de fraach "Sprekke jo Skotsk?"
ynterpretearre wurde kin as slaand op Skotsk, Skotsk-Ingelsk of sels
Skotsk-Gaelysk. Skotske taalaktivisten fierden yn 'e njoggentiger jierren
kampanje om fragen oer it Skotsk op 'e list fan 'e Britske folkstelling fan 2001
te krijen, en it General Register Office for Scotland fierde datoangeande yn
1996 in proef út, wêrby't de Skotske befolking fragen oer de taal foarlein
waarden. De útkomsten wiisden út dat der sa'n 1,5 miljoen sprekkers fan it
Skotsk wiene, oftewol likernôch 30% fan 'e befolking (hjirby waard net frege nei
memmetaal, mar allinnich nei sprekfermogen). Ek die bliken dat dit persintaazje
ûnder de âlderein en ûnder legere maatskiplike klassen oansjenlik heger lei as
it lanlik gemiddelde.

In jier earder, yn 1995, hie it Scots Leid Quorum fan 'e Universiteit fan
Aberdeen in eigen ûndersyk dien, wêrfan't de útkomsten suggerearren dat der sa'n
2,7 miljoen Skotsksprekkers wiene. Sa't it General Register Office ek grif
tajoech, wiene harren fragen lang sa detaillearre net as dy fan 'e Universiteit
fan Aberdeen. It ferskil yn útkomst wie dan neffens saakkundigen ek grutdiels
werom te fieren op 'e sintrale fraach "Sprekke jo Skotsk?" Yn it ûndersyk fan 'e
Universiteit fan Aberdeen waard dêroan taheakke: "... of in dialekt fan it
Skotsk, lykas ...," wêrnei't in opsomming fan mooglike dialekten folge. Dat
resultearre yn gruttere werkenning troch de lju dy't de fragelist ynfollen,
mei't in protte Skotten harsels mids njoggentiger jierren blykber noch altyd
seagen as lju dy't min útsprutsen en grammatikaal ynferieur Ingelsk sprieken
ynstee fan in hiel oare taal.

Om't út 'e beide neamde ûndersiken bliek dat ien inkele fraach oer it Skotsk yn
'e folkstelling net foldwaan soe, en om't sa'n folkstelling neffens it General
Register Office net bedoeld wie om in grut ferskaat oan fragen oer ien ûnderwerp
te stellen, waard úteinlik besletten om gjin fragen oer it Skotsk op te nimmen
yn 'e folkstelling fan 2001. Sadwaande wie de folktelling fan 2011 de earste
dy't fernaam nei de stân fan saken op it mêd fan it Skotsk. Dêrby waard frege
nei it fermogen om Skotsk te ferstean, te sprekken, te lêzen en te skriuwen. Fan
'e likernôch 5,1 miljoen ynwenners fan Skotlân anderen sa'n 1,2 miljoen (24%) op
alle fjouwer fragen fan "ja", wylst 3,2 miljoen op 'e trije lêste fragen fan
"nee" antwurden en de oare 700.000 dêrtuskenyn sieten. Saakkundigen hawwe op
grûn dêrfan it totale oantal Skotsksprekkers yn Skotlân fêststeld op 1.540.000
minsken (oftewol 30,0% fan 'e befolking). Der wiene lykwols mar 125.000 minsken
(2,4%) dy't oanjoegen dat it Skotsk har memmetaal wie.

Yn Noard-Ierlân waard yn 1999 troch de Northern Ireland Life and Times Survey
fêststeld dat 2% fan 'e befolking Ulsterskotsk spriek. Omrekkene kaam dat del op
likernôch 30.000 minsken. Oare skattingen sieten dêrboppe, ien mei 35.000 yn
Noard-Ierlân en in oarenien mei in tige optimistyske 100.000 ynklusyf de
sprekkers yn 'e Ierske Republyk. Frjemd genôch binne de sprekkers yn
Noard-Ierlân (neffens it Noardierske Ministearje fan Kultuer, Keunst en Frije
Tiid) hast gelyk ferdield oer protestanten en roomsen, hoewol't der yn absolute
oantallen mear protestanske Ulsterskotsksprekkers binne. De konklúzje moat wêze
dat it ferskynsel taal yn Noard-Ierlân, oars as de measte dingen dêre, nea
politisearre rekke is. By de Britske folkstelling fan 2011 joegen krapoan 16.400
Noardieren (0,9%) oan dat se Ulsterskotsk ferstean, sprekke, lêze en skriuwe
koene, wylst nochris goed 140.000 in beskaat taalfermogen oangeande Ulsterskotsk
hiene. Dêrmei liket it oantal fan 30.000 memmetaalsprekkers noch altyd ridlik
stekhâldend. Oangeande it tal sprekkers yn Donegal, yn 'e Ierske Republyk, binne
gjin offisjele sifers bekend, mar de grutte fan 'e Skotsktalige mienskip wurdt
dêr op sa'n 10.000 leden skatten.

In ferrassende útkomst fan 'e Britske folkstelling fan 2011 wie, dat der
behalven yn Skotlân en Noard-Ierlân ek Skotsksprekkers yn Ingelân en Wales
binne. Dêrby wiene de grutste oantallen krekt besuden de Skotske grins te finen,
yn it uterste noarden fan Ingelân. Mar ek wiene der konsintraasjes yn kriten
dêr't yn it ferline in protte Skotske arbeiders har nei wenjen set hiene,
wêrûnder Corby, yn sintraal Ingelân, en de eardere mynbougebieten fan it
Súdingelske Kent.

It Skotsk hat, fral yn 'e iere stadia fan syn ûntjouwing, in sterke ynfloed fan
it Skotsk-Gaelysk ûndergien, dat in Keltyske taal is. Wurden as loch ("mar"),
clan ("lytse stamme (fan minsken)") en glen ("delling"), dy't tsjintwurdich faak
as typysk Skotsk beskôge wurde, binne eins ûntliend oan it Skotsk-Gaelysk.

De stavering fan it Aldskotsk wie tsjin 'e midden fan 'e sechstjinde iuw
njonkelytsen min ofte mear standerdisearre wurden, mar troch de personele uny
fan Skotlân mei Ingelân waard fanôf 1603 de ynfloed fan it Ingelsk op 'e Skotske
skriuwtaal almar sterker. Nei de Uny fan 1707 rekke it Skotsk as skriuwtaal
fierhinne yn 'e nederklits, en doe't him yn 'e twadde helte fan 'e achttjinde
iuw in weroplibbing foardie, wiene de âlde literêre foarmen yn it ferjit rekke.
Sadwaande waard der doe in nije stavering ynfierd dy't dan wol basearre wie op
'e âlde hoftaal, mar dy't tagelyk ûntdien wie fan 'e mear ôfwikende Skotske
foarmen, dêr't Ingelske foarmen foar yn 't plak kamen.

Hjirby waard ek de saneamde ûntskuldigjende apostrof yntrodusearre, in
nuveraardich ferskynsel, dat ynfoege waard op plakken dêr't it
korrespondearjende Ingelske wurd in konsonant hie dy't yn it Skotsk net
foarkaam. Sa waard it Skotske wurd foar it mulwurd "nommen" fan dy tiid ôf
skreaun as ta'en (útspr.: "teen"), mei de apostrof op it plak fan 'e k yn it
Ingelske taken. Om't Barbour dit wurd yn 'e fjirtjinde iuw stavere as tane, en
der dus yn it Skotsk al 700 jier gjin k yn foarkomt, wurdt it oanjaan fan it
fuortlitten fan 'e k troch in apostrof yn te foegjen tsjintwurdich oer it
algemien as ûnsinnich en ûnnoazel beskôge, sadat de moderne stavering taen
wurden is.

De sinsbou fan it moderne Skotsk hat deselde struktuer as it Ingelsk:
persoansfoarm-tiidwurd-saaklik foarwerp. Ferlykje it Ingelske He turned out the
light ("Hy die it ljocht út") mei it Skotske He turnt oot the licht. Ynstee fan
'e Ingelske foarm Give it to us! ("Jou it ús oer!") jout it Skotsk lykwols de
foarkar oan 'e folchoarder Gie's it (wêrby't de apostrof-s koart is foar us).
Fierders wurdt it beskaat lidwurd the ek foar jiertiden, dagen fan 'e wike,
sykten en guon oare haadwurden pleatst dêr't dat yn it Ingelsk net kin. Krekt as
yn it Frysk ferfangt it ûnbeskaat lidwurd yn it Skotsk ek faak it besitlik
foarnamwurd.

Dêrnjonken hat it Skotsk ferskate sterke meartalsfoarmen dy't it Ingelsk net
hat: ee - een ("each" -"eagen"); cauf - caur ("keal" -"keallen"); horse - horse
("hynder" -"hynders"); cou - kye ("ko" -"kij"); en shae - shuin
("skoech" -"skuon"). En ek oars as yn it Ingelsk (mar krekt as yn it Frysk)
bliuwe de nammen fan mjitten en gewichten yn it Skotsk yn it meartal itselde as
yn it inkeltal. Ien fan 'e meast opfallende skaaimerken fan it Skotsk is
fierders dat it bywurd "net" (na, soms ek stavere as nae) oan it tiidwurd
fêstheakke wurdt: I canna ("ik kin (it) net"), I daurna ("ik doar (it) net"), it
michtna ("it soe miskien net").

Yn 'e fonology fan it Skotsk wykt it fokaalsysteem benammen ôf fan it Ingelsk
troch it foarkommen fan 'e koarte a ([a] of [ɑ], lykas yn "bak") en de
twaklanken ai ([ai] lykas yn 'e Wâldfryske útspraak fan "laitsje") en ow. Dy
lêste klank wurdt útsprutsen as [ʌu]: de Ingelske u fan but, folge troch de û
fan "rûch"; as er folge wurdt troch in -k, kin dizze klank útskaaie nei de lange
oo fan "rook". Fierders komt yn in protte dialekten ek de eu ([ø], stavere as ui
of eu) foar. En de lange aa ([ɑ:], stavere as au of soms as aw) komt yn it
Skotsk folle faker foar as yn it Ingelsk.

Ek oangeande de konsonanteynventaris binne der guon ferskillen. It bekendst
dêrfan is dat it Skotsk de [x] (ch fan "berch") beholden hat, net inkeld yn it
lienwurd loch, mar ek yn wurden dêr't er út it Ingelsk weiwurden is, lykas yn
nicht ("nacht"), dochter ("dochter"), dreich ("somber", fan waar), ensfh. As de
ch lykwols foarkomt oan it begjin fan in wurd of foljgend op in r, dan is it net
de ch fan "berch", mar de tsj fan "tsjerke", lykas yn airch ("bôge"). Ek hat it
Skotsk krekt as guon Ingelske dialekten de glottisslach ([ʔ], de klank tusken de
beide gelikense lûden yn "Aäron" of "koöperaasje"), dy't de dintale plofklanken
t en d ferfangt as dy tusken twa fokalen steane (en soms ek yn wurdeinige
posysje).

Fierders beskikt it Skotsk, krekt as it Ingelsk, oer sawol de stimhawwende as de
stimleaze th ([ð], resp. [θ]), al kin de stimleaze th oan it begjin fan wurden
wol útsprutsen wurde as in h, lykas yn thing ("ding") en think ("tinke"). De z
wurdt mar komselden brûkt om 'e [z] (fan "sizze") mei wer te jaan; it is folle
faker in oerbliuwsel fan 'e Angelsaksyske letter yogh (ȝ), dy't meast útsprutsen
wurdt as [ʤɪ] ("dzji"), lykas yn gaberlunzie ("bidler") en nammen as Menzies en
Mackenzie. De r wurdt krekt as yn it Frysk rôljend útsprutsen. Fierders makket
it Skotsk noch ûnderskie tusken w ([w], fan "skowe") en wh (útsprutsen as [ʍ],
"chw"). Yn noardlike dialekten wurde boppedat de konsonanteklusters kn, gn en wr
útsprutsen as [kn] (lykas yn "knyn"), [ɡn] (lykas yn "gnize") en [vr] (lykas yn
"wraam"), wylst yn súdliker dialekten, krekt as yn it Ingelsk, de earste fan 'e
beide letters hieltyd stom is.

It Skotsk bestiet út fjouwer dúdlik ûnderskate regionale dialekten, mei dêropta
in stedsdialekt. Fanwegen geografyske en politike omtinkens wurdt it
Ulsterskotsk gauris as sechsde dialekt tafoege, hoewol't it eins in subdialekt
is. De yndieling yn dialekten is sa:



https://fy.wikipedia.org/wiki/Skamhier

Skamhier as pubarche is it hier op de skamte dat yn de puberteit groeit. It
waaksen kin begjinne op jierren fan ± 9 oan ± 17, trochstrings mei 11/12 jier by
famkes en 13/14 jier by jonges. De langte, kleur, mannichte en tsjûkens fan it
skamhier kin de persoan en it ras ferskille. It skamhier liket wat struktuer en
kleur oanbelanget op de eachbrauwen en net sa folle op it hier op de holle.
Skamhier is in sekundêr geslachtsskaaimerk.

De fiere foarâlden fan de minske fan no, homo ergaster en/of homo erectus,
hienen fan boppe oant ûnder hier. Yn de rin fan de evolúsje rekke de minske
lykwols it meastepart fan syn hier kwyt. Wat kin dan de sin fan it skamhier
wêze? It antwurd soe gearhingje kinne mei rook. Dy is fan belang by de seksuele
oanlokking tusken minsken, lykas ek by ferskaat oan bisten. Ek hjoeddendei
reagearje minsken dêrop, mar sy witte it net, troch harren fomeronasaal
rookorgaan, dat is in tige lyts oerâld ekstra rookorgaan. De hierren ûnder de
oksels, tusken de billen en om de geslachtsdielen hinne kinne rook fêsthâlde en
ferspriede. In oare reden soe wêze kinne dat skamhier tsjut op seksuele ripens.



https://fy.wikipedia.org/wiki/Simmertiid

De simmertiid, ek wol Daylight Saving Time (DST) neamd, is in tiidsône wat oan
in krite jûn wurdt foar in part fan it jier, as dizze de klok in oere nei foaren
ta set tsjinoer de standert tiidsône, meast ferneamd ûnder de wintertiid, fan dy
krite.

De simmertiid is ea ynfierd om deiljocht te 'besparjen'. De standerttiid wurdt
nei foaren tahelle yn de maaitiid en de simmermoannen, wêrtroch de aktive wurk-
en skoaloeren better yn de pas rinne mei it deiljocht. Troch de klok oan it
deiljocht oan te passen kin in protte stroom en oare enerzjy besparre wurde.

Yn de Jeropeeske Uny rint de simmertiid fan de lêste snein fan maart oant de
lêste snein fan oktober.

Lykas de wintertiid hat de simmertiid in ôfwiking fan de sinnetiid. De grutte
fan dizze ôfwiking is ôfhinklik fan it plak dêr't men is. Yn it meast eastlike
part fan it Nederlânske taalgebiet, by Nijeskâns yn Grinslân, stiet de sinne
middeis om 13.31 oere op it heechste punt, wylst yn it meast westlike part fan
it taalgebiet, by Panne yn West-Flaanderen, de sinne pas om 13.50 oere op it
heechste punt is.

De simmertiid waard foar it earst tapast yn Dútslân. It Dútske regear hat, yn de
Earste Wrâldoarloch, tusken 30 april 1916 en 1 oktober 1916 de tiid oan it
deiljocht oanpast. Koart dêrnei hat ek it Feriene Keninkryk de simmertiid hân,
fan 21 maaie 1916 oant 1 oktober 1916. Dêrnei fierde it kongres fan de Feriene
Steaten op 19 maart 1918 ferskate tiidsônes yn, dizzen waarden al sûnt 1883
troch de spoardiken fan de FSA brûkt. De tiidsônes wienen yn Amearika foar
salang't de wrâldkriich noch duorre offisjeel. Dizze simmertiid is letter
ôfskaft omdat de minsken net bliid wienen mei dizze maatregel.

Ek yn de Twadde Wrâldoarloch hat de simmertiid ek yn gebrûk west. Yn it Feriene
Keninkryk hat sels in dûbele simmer- en wintertiid west.

De Oaljekrisis fan 1973 hat úteinlik de oanlieding west om de simmertiid
standerd yn te fieren. Dizze krisis liede ta tal fan enerzjysparjende
maatregels, wêrûnder de simmertiid. Frankryk wie it earste Jeropeeske lân yn
1976. Oare Jeropeeske lannen dienen dit yn de jierren dêrnei. Yn West-Dútslân is
de simmertiid sûnt 1980 offisjeel ynfierd, dit nei oerlis mei East-Dútslân, dy't
dit doe ek ynfierde.

Op de buorkerij levert de simmertiid in protte problemen op, omdat de bisten
harren net oanpasse oan de simmertiid. Sa steane kij net earder op. Foarstanners
sizze dat se mear foardiel as neidiel hawwe fan de simmertiid, omdat it in
protte enerzjy besparret. Oaren twifelje as dit wol sa is, omdat de airco-kosten
oprinne mei dizze tiid.

Ek jonge bern en âlde minsken soene in protte lêste ha fan it omsetten fan de
tiid, yn de wike nei it oanpassen fan de tiid kinne dizze minsken tige wurch
wurde omdat de biologyske klok him net goed oanpast.

Yn 2007 hawwe wittenskippers fan de Ryksuniversiteit fan Grins, yn gearwurking
mei de Ludwig-Maximilians-Universiteit fan Múnchen, oantoand dat de simmertiid
in grut effekt hat op de biologyske klok fan de minske. Dizze klok hat in fêst
ritme fan om en de by 24 oeren en past him min oan. Dêrtroch sliepe minske min
yn de simmermoannen. It goede ritme komt pas werom nei de oergong nei de
wintertiid.

Net oeral wurdt oan de simmertiid dien. It bart it meast yn Jeropa,
Noard-Amearika, Austraalje, Nij-Seelân, en parten fan Súd-Amearika. Ek yn inkele
lannen yn it Midden-Easten, Afrikaanske lannen om de Middellânske See hinne en
Namybje bestiet de simmertiid.

Yn de Feriene Steaten, Kanada, Brazylje, Argentynje en Austraalje ferskilt it
fan steat ta steat of de simmertiid ynfierd is.

Net oeral is de simmertiid goed ta te passen of hat it hielendal gjin
foardielen. It hat allinnich sin yn de gebieten tusken de kearkringen en de
poalsirkels yn. Rûn de evener binne alle dagen yn it jier sawat like lang en op
de poalen wurdt it yn de simmer (hast) net tsjuster. Op Hawaii, yn Tailân en de
noardlike parten fan Austraalje hawwe se bygelyks gjin simmertiid. Ek op Yslân
bestiet dit net. Op Tasmaanje en Nij-Seelân wurdt de simmertiid earder en foar
in langere perioade as yn de parten fan Austraalje mei de simmertiid ynfierd.

Boppedat wurket de simmertiid op it iene healrûn krek oarsom as op it oare
healrûn. As op it noardlik healrûn de klok in oere foarút giet, dan giet dizze
op it súdlik healrûn in oere werom (nei de wintertiid), der fanút geande dat de
simmertiid hantearre wurdt. It tiidsferskil yn de simmer op it noardlik healrûn
is dus twa oeren minder as yn de winter op it noardlik healrûn.



https://fy.wikipedia.org/wiki/Sheena_Shaw

Sheena Shaw, echte namme Samantha Ann McElwain (30 septimber 1985), is in
Amerikaansk neakenmodel, stripper en pornografysk aktrise fan mingd
Angelsaksysk-Amerikaansk en Skotsk etnysk komôf. Neffens har offisjele opjefte
is se 1.52 m, mei in gewicht fan 43 kg en kupmaat 30B.

Sheena Shaw waard yn 1985 berne yn Minneapolis, yn 'e steat Minnesota. Op har
sântjinde jierdei, yn 2002, naam se tsjinst yn it Amerikaanske Leger, dêr't se
oplaat waard ta Morse-koadespesjaliste. Nei't se tsien moanne letter ôfswaaid
wie, sette se útein mei in karriêre as stripper, wêrby't se yn ferskate
stripklubs wurke. Dêrnjonken posearre se ek wol foar neakenblêden; sa stie se yn
novimber 2012 yn 'e Penthouse.

Yn 2011, doe't se 25 jier wie, makke Shaw har debút yn in pornografyske film.
Neffens de Internet Adult Film Database (IAFD) hat se sûnt yn in stik as
njoggentich pornofilms spile, û.m. foar sokke foaroansteande labels as Evil
Angel, Jules Jordan Video, Pure Play Media, Devil's Film, Digital Sin, Elegant
Angel, Zero Tolerance, New Sensations en Adam & Eve. Ek hat Shaw in protte foar
pornosites as BangBros en Kink.com wurke. Yn 2014 waard se nominearre foar fiif
ûnderskate AVN Awards (de Oskars fan 'e pornowrâld).



https://fy.wikipedia.org/wiki/Senegal

Senegal beskikt oer in oantal ferskate fegetaasjesônes. It noardlike part fan
Senegal leit yn de Sahel, wylst it suden út tropysk reinwâld bestiet mei oan de
kust sompen. Dêr tuskenyn lizze gebieten mei savanne.

De wichtigste rivieren binne de Senegal dy't de noardgrins foarmet mei
Mauritaanje en de Gambia dy't yn it súdeasten streamt. Yn Senegal leit Gambia,
it smelle lân dat in ûnôfhinklike enklave is en folslein omheind wurdt troch
Senegal. De heechste berch is 581 meter heech.

Nei it noarden ta wurdt it lân hieltyd skrokker. It reinseizoen is tusken juny
en oktober. Trochstrings is de temperatuer om-ende-by 24° C. Fierder lânynwerts
is it sawat 27° C.

Doe't nei it tiidrek fan de grutte ûntdekkings yn Afrika yn de 17e oant 19e iuw
alderlei Jeropeeske delsettingen ûntstienen, rekke Senegal ûnder Frânsk
koloniaal bestjoer. Yn 1958 waard in selsstannich lid van de "Communauté
Francaise" en yn 1960 folslein ûnôfhinklik. Yn 1966 waard Senegal in
ienpartijsteat, dêr't pas yn 1975 opposysjepartijen talitten wienen.

Yn Senegaal wurdt in grut oantal talen sprutsen. De offisjele taal is it Frânsk.
Oare talen binne it Wolof, Pulaar (Fulfulde), Jola, Mandinka, Serer, Bambara,
Sarakolé, enz.

Yb Senegal wennet in ferskaat oan folken. De grutste befolkingsgroep binne de
Wolof mei 44%. Oare grutte groepen binne de Sérères 15%, Tukulör 11%, Diola 5%
en Mandingo 4%,

De grutste godstjinst is de islam dêr't 91% fan de befolking by heart. De
kristenen binne mei goed 5% de twadde religeuske groep fan it folk. De tredde
groep wurdt foarme troch Natoerreligys.



https://fy.wikipedia.org/wiki/See

In see is in grutte hoemannichte sâlt wetter, dy't yn ferbining stiet mei in
oare see of mei in wrâldsee. Yn brede sin jildt it wurd foar al sokke wetters,
mar it wurdt almeast beheind ta wetter op it kontinintaal plat mei in iepen
ferbining nei de wrâldsee. In see bûten it kontinintaal plat dy't in
selsstannich gehiel foarmet mei in eigen sirkulaasje hjit dan in wrâldsee; by in
see, ynsletten troch lân mei in ferbining dy't út ien of mear seestrjitten
bestiet, sprekt men dan fan in binnensee. In grutte hoemannichte sâlt wetter
dy't lykwols gjin ferbining mei in see hat, hjit wol sletten see.

It wetter op ierde stiet net stil, krekt oarsom, it is oanienwei yn beweging. De
tijwurking ferpleatst alle dagen grutte hoemannichten wetter oer ús planeet en
troch drukferskillen, feroarsake troch ûnder oaren temperatuer en sâltgraad, en
it koriolyseffekt ûntstean seestreamings dy't foar wettertransport oer ús
planeet soargje. Dizze seestreamings binne ien fan de wichtichste faktoaren yn
it klimaat op ierde, bygelyks de golfstream bringt waarmte út it Karibysk gebiet
nei Jeropa, wêrtroch't Jeropa in mylder klimaat hat as bygelyks Kanada of
Sibearje.

De seeën op ierde hawwe in fitale rol spile by de ûntwikkeling fan it libben op
ierde. It libben spile him oant sa'n 400 miljoen jier ferlyn allinnich yn it
wetter ôf. Earst yn it devoan kamen de earste planten oan lân en produsearje op
grutte skaal soerstof, wêrnei't yn itselde tiidrek de amfibyen oan lân gean
koenen. Noch altyd krioelt it yn de seeën fan libben, wêrfan't de minsken mar in
lyts part yn kaart brocht hawwe. Foarbylden fan ekosystemen yn see binne
koraalriffen en kelpwâlen.

Al sûnt de âldheid spylje de seeën in wichtige rol foar de minskheid. Se binne
in belangrike boarne fan fiedsel foar ús en de skipsboutechniken út de âldheid
makke it de minske foar it earst mooglik grutte hoemannichten massa oer grutte
ôfstannen te ferfieren. Seeën waarden transport-ieren yn de hannel en krigen in
militêr belang. It sêfte klimaat dat de golfstream Jeropa jout hat grif in
krityske faktor west yn it ûntwikkeljen fan de Jeropeeske beskaving en troch de
see is de Jeropeeske beskaving sûnt de renêssânse wer oer de rest fan de wrâld
útdijd. Letter krigen de seeën in funksje yn it wrâldwide persoaneferfier en
tsjintwurdich hawwe se benammen in belang yn it frachtferfier. De seeën foarmje
hjoed de dei in fitale libbensier fan de wolfeart.



https://fy.wikipedia.org/wiki/S%C3%BBchdieren

De sûchdieren (Latynske namme: Mammalia) foarmje in klasse fan it ûnderryk fan
'e echte dieren (Metazoa), de stamme fan 'e rêchstringdieren (Chordata), de
ûnderstamme fan 'e wringedieren (Vertebrata), de tuskenstamme fan 'e kaakdieren
(Gnathostomata) en de boppeklasse fan 'e fjouwerpoatigen (Tetrapoda). Dêrbinnen
wurde se beskôge as de iennichste oerlibjende groep fan 'e synapsiden
(Synapsida). Ta de sûchdieren heart ek de minske. De tûke fan 'e soölogy dy't
him taleit op 'e stúdzje fan sûchdieren hjit mammalogy.

Fan alle oare libbene groepen bisten binne de sûchdieren it naust besibbe oan 'e
fûgels en de reptilen, wêrfan't se har ûnderskiede troch it hawwen fan hier,
trije bonkjes yn it middenear, molkklieren en in neokorteks (in diel fan 'e
harsens). Dêropta ûnderskiede se har fan 'e reptilen trochdat se waarmbloedich
binne, wêrby't de harsens op autonome wize de lichemstemperatuer regelje. De
bloedsirkulaasje wurdt fersoarge troch in fjouwerkeamerige hertspier. Hast alle
moderne sûchdieren binne libbenbernjend, wat sizze wol dat se har jongen libben
te wrâld bringe, en net ynkapsele yn in aai.

Ta de sûchdieren hearre de grutste hjoeddeiske bisten, wêrûnder de blauwe
finfisk (Balaenoptera musculus), it grutste wetterdier, en de savanne-oaljefant
(Loxodonta africana), it grutste lândier. De blauwe finfisk kin in lingte fan
33 m berikke, wylst it lytste sûchdier, de holderflearmûs (Craseonycteris
thonglongyai) mar 30-40 mm grut is. Boppedat omfiemet dizze groep ek de
yntelligintste bisten, lykas de minske (Homo sapiens), en ferskate soarten
minskapen, walfiskeftigen en oaljefanten. De grûnfoarm fan it sûchdierlichem is
dat fan in fjouwerpoatich lândier, mar sûchdieren binne meitiid evoluëarre om
har oan te passen ta in libben yn it wetter, heal op it lân en heal yn it
wetter, yn 'e beammen, yn 'e loft (flearmûzen) of op twa fuotten, wat de
foarpoaten (oftewol hannen) frijlit om oare dingen by de ein te hawwen.

It wurd "sûchdier" is relatyf nij, en basearre op it Latynske Mammalia, dat yn
1758 troch de grutte Sweedske biolooch Carolus Linnaeus optocht is. Dyselde late
dy term ôf fan it besteande wurd mamma, dat Latyn is foar spien. Alle froulike
sûchdieren fuorje har jongen nammentlik mei molke, dy't (behalven by de
oersûchdieren) ôfskaat wurdt fia in spesjale klier: de molkklier, mei as útgong
de spien.

De ierst bekende sûchdieren datearje út it iere Mesosoïkum, al ûntjoegen se har
yn har moderne foarm pas yn it lettere Senosoïkum, nei it útstjerren fan 'e
dinosauriërs. Neffens it gesachhawwende Mammal Species of the World wiene der yn
2006 5.416 sûchdieresoarten bekend. Yn 'e measte yndielings wurde al dy soarten
ferdield yn twa grutte subgroepen: de (aaien lizzende) oersûchdieren
(Prototheria), mei net mear as fiif libbene soarten fûgelbekdieren en
eamelychels, en de moderne sûchdieren (Theria), dêr't alle oare soarten ûnder
falle. Dêrby kin dy lêste groep dan noch wer fierder ferdield wurde yn 'e
wichtige subgroepen fan 'e bûdeldieren (Marsupialia) en de plasintadieren
(Placentalia). Op it (legere) nivo fan 'e skiften foarmje de kjifdieren
(Rodentia) fierwei de grutste groep, folge troch de flearmûzen (Chiroptera) en
de ynsekte-iters (Eulipotyphla).

Hjirûnder de opbou fan 'e klasse fan 'e sûchdieren, sij it ûnder foarbehâld. De
ûnderlinge relaasjes tusken de skiften binne noch altyd net alhiel
útkristallisearre, en der hawwe har de lêste jierren grutte feroarings foardien.
Sa wie fan 'e nylhoarsen lang miend dat se it neist besibbe wiene oan 'e bargen
en de pekarys, mar koartby hat nij ûndersyk útwiisd dat se eins it naust besibbe
binne oan 'e walfiskeftigen. Dat hat fiergeande gefolgen hân foar de
taksonomyske yndieling, mei't de walfiskeftigen no ûnder de evenhoevigen rekkene
wurde moatte. Oarsom is troch genetysk ûndersyk oan it ljocht kommen dat yn it
âlde skift ynsekte-iters (Insectivora) beskate groepen byinoar brocht wiene dy't
net nau besibbe binne (lykas de mollen en de goudmollen). Sadwaande is in diel
fan dy groepen no earne oars ûnderbrocht, wylst de rest fierder gien is as it
ôfslanke, nije skift ynsekte-iters (Eulipotyphla).



https://fy.wikipedia.org/wiki/S%C3%BAd-Kore%C3%A4

Súd-Koreä is in lân yn East-Aazje. De haadstêd is Seoul en de tsjintwurdige
presidint is Roh Moo-hyun, dy't sûnt 2002 regearret.

It lânskip yn it súdlike part fan it Koreaanske skiereilân is foar it grutste
part bercheftich en wurdt troch fiif grutte berchtmen trochsnien. Heechste berch
is de fulkaan Hallasan (san = „Berch”) mei 1950 meter op it eilân Jeju-do, op it
Súd-Koreaanske fêstelân is de heechste, de Jirisan mei 1915 meter en de
Seoraksan yn it noardeasten mei 1708 meter. Oars as de kearsrjochte eastkust
hawwe de súd- en westkust in protte ynhammen. Yn it suden leit in heuvelich en
fruchtber gebiet dêr't de rivier de Natong rint en yn de Giele See útkomt. Omdat
it lân foar om-ende-by 70% út bergen bestiet en de hellingen net beboud wurde
meie, is it oerflak dat brûkt wurde kin foar lânbou net grut. Yn it westen leit
in 50-100 km wide kustflakte. De grutte rivieren mûnje allen út yn de Giele See
en binne beheind te befarren.

Foar de súdwestlike kust lizzen wol trije tûzen eilannen, dy't foar it grutste
part lyts binne en net bewenne wurde. It grutste eilân is Jeju-do.



https://fy.wikipedia.org/wiki/Portegeesk

It Portegeesk is in Romaanske taal dy’t yn grutte parten fan de wrâld sprutsen
wurdt. Bygelyks yn Brazylje, Angoala en Mozambyk. De taal het likernôch 210
miljoen memmetaal sprekkers, noch ris 20 miljoen oare minsken binne de taal
machtich. Mei in tal sprekkers fan 230 miljoen minsken is it Portegeesk de
fjirde taal op de wrâld. De Portegeesk sprekkende lannen wurkje op it mêd fan
taal gear yn de Mienskip fan Portegeesksprekkende lannen.

De taal is in offisjele taal yn de gearwurkingsferbannen fan de Jeropeeske Uny,
de Mercosul, en de Mienskip fan Portegeesksprekkende lannen.

It Portegeesk yn Brazylje wykt of fan it Portegeesk yn oare lannen, net
allinnich wat útspraak en idioom betsjut, mar ek de stavering is oars. Dit komt
troch in staveringsherfoarming, it saneamde Acordo Ortográfico út 1990 (letter
wizige yn 1998), dy’t ôfsprutsen is yn it gearwurkingsferbân fan
Portugeesksprekkende lannen. Dochs is dizze herfoarming nea oeral trochfiert,
omdat net alle lannen it ferdrach ratifiseare ha.



https://fy.wikipedia.org/wiki/Politikus

Under in politikus (meartal: politisy) wurdt in persoan ferstien dy't in amt of
funksje yn de polityk hat. In froulike politikus wurdt politika neamd.

Yn demokrasyën wurdt de term meastal hantearre foar dejingen dy't in keazen
funksje hawwe of neistribje en de troch harren keazen deistige bestjoerders. De
politikus wurdt oer in generaal keazen as lid fan in politike partij. De
politikus moat dan de stânpunten fan de politike partij útdrage, en it
realisearjen fan de doelstellingen fan de partij neistribje. Hjirneist hawwe de
politisy soms binnen de partij de taak om mei de ynhâld fan it partijprogramma
te bepalen. Bûten politisy dy't fanút in politike partij keazen wurde, binne der
ek partijleaze politisy. Yn net-demokratyske lannen kin de funksje krigen wêze
troch in steatsgreep, ferkiezingsfraude, ferovering of erfopfolging.

In politikus dy't fan syn bestjoerlike karriêre ôfhinklik is foar syn ynkommen,
en dus op bepaalde tiden ôfhinklik is fan werferkiezing, kin ferwiten wurde dat
er minder gau ympopulêre beslissingen nimme sil. Guon waarnimmers fine dat soks
liedt ta in stagnearre polityk klimaat, dêr't it hieltyd slimmer yn wurdt om
ûnrjochtfeardichheden oan de kaak te stellen of serieuze feroarings troch te
fieren. Ien fan de maatregels om dit effekt te kearen is it ynstellen fan in
maksimum oan it oantal kearen dat in persoan keazen wurde kin.

Guon politisy ynspirearje troch harren útsprutsen stellingnames of troch
nuveraardigheden yn harren media-optredens ta it betinken fan politike bynammen.
Ek wurde nije maatskiplike ferskynsels wolris neamd nei de ferantwurdlike
bestjoerder. Foarbylden hjirfan binne it "tientsje fan Lieftinck", it "kwartsje
fan Kok" en melkertbanen.



https://fy.wikipedia.org/wiki/Peaske

Peaske is in feest op likernôch de earste ljochtmoanne nei it begjin fan de
maitiid.

Yn de kristlike tradysje is Peaske it wichtichste liturgyske feest. Mei Peaske
wurde it lijen en de krúsdea fan Jezus betocht, en syn ferrizenis út de dea.

Alder is de joadske Peaske, dêr't de úttocht út Egypte mei fierd en betocht
wurdt.

De kristlike Peaske falt altyd op de earste snein nei ljochtmoanne, wylst de
joadske Peaske begjint mei de nacht fan de ljochtmoanne, dat der is meast in
ferskil fan in pear dagen tusken dy twa. Ek de westerske en easterske kristenen
hawwe faak ferskate Peaskedagen om't 21 maart yn de otterdokse, Juliaanske
kalinder hast twa wiken letter falt as yn de Gregoriaanske kalinder.

De joadske Peaske falt altyd op 14 Nisan, om't de Joadske kalinder in
moannekalinder is. De kristlike Peaske kin fan 22 maart oant 25 april falle.
Foar de kommende jierren falt it op dizze datums:

Yn guon parten fan Jeropa wurde mei Peaske in saneamd peaskefjoer oantstutsen.
Dy fjoeren besteane út bulten mei snijhout dy't yn de jûn oanstutsen wurde.



https://fy.wikipedia.org/wiki/Nij-Jersey

Nij-Jersey is in steat fan de Feriene Steaten fan Amearika. De haadstêd is
Trenton. It is ien fan de meast yndustrialisearre steaten en it tichtst befolke
mei 372 ynwenners de km².

Eartiids waard it gebiet befolke troch Yndianestammen. De earste blanken dy't
harren dêr festigen wienen Finske kolonisten út Sweden. Sy neamden de koloanje
Nij-Sweden. Santjin jier letter waard it gebiet troch de Nederlanners oarmastere
dy't sels in koloanje Nij-Nederlân stifte hienen benoarden it gebiet. Yn 1643
fûn yn Pavonia (no Jersey City) in moarderij plak fan de Nederlanners tsjin
Yndianen op inisjatyf fan de gûverneur Willem Kieft, wêr't 120 Indianen deade
waarden, wêrûnder froulju en bern. Dizze oanfal makke ûnderdiel út fan de
Oarloch fan Kieft (1643-1645).

De Britske float ûnder befel fan Richard Nicolls oermastere de Nederlânske
koloanje yn september 1664. Sy moete dêrby net folle wjerstân fan de
Nederlanners. De Ingelske kening joech it besit wei oan de hartoch fan York,
dy't sels it in part dêrfan wer trochferkocht oan de Britten Sir George Carteret
en Lord Berkeley. Sy neamden it gebiet Nij-Jersey (nei it Ingelske Kanaaleilân
Jersey.

Yn de earste jierren kamen benammen kolonisten út de Ingelske koloanje
Nij-Ingelân. Op 18 maart 1673 ferkocht Berkeley syn diel fan it gebiet oan in
groep Ingelske Kwakers, dy't harren by de rivier de Delawar festigen.

Nij-Jersey wie ien fan de trettjin koloanjes dy't yn opstân kamen tsjin it
Britsk bewâld. By Trenton en Prinseton fûnen wichtige fjildslaggen plak. Op 18
desimber 1787 waard Nij-Jersey de 3e steat fan de Feriene Steaten.

Nij-Jersey is 22.608 km² grut en it heechste punt (550 meter) leit yn it uterste
noarden. De steat leit yn it easten oan de Atlantyske Oseaan. Yn it noarden
grinzet it oan de steat New York en yn it westen oan Pennsylvania en Delaware.
De westgrins wurdt alhiel foarme troch de rivier de Delaware.



https://fy.wikipedia.org/wiki/Moskee

In moskee (Arabysk: مسجد, masdjid of masjid) is in gebedshûs yn de Islam. It hûs
fan Mohammed yn Medina wurdt beskôge as de earste moskee. De Moskeeën binne fan
binnen sober fan opset, omdat it gebed yn de Islam sintraal stiet. Fan bûten
binne it wol ympostante gebouwen mei tige útinoar rinnende arsjitektueren.

De measte Moskeeën hawwe ien of mear lange, smelle tuorren: de minaretten. Fan
de minaret ôf ropt de muezzin (ek wol muaddhin) fiif kear deis de leauwenden op
ta it gebed: de salat of salah, en werhellet dêrby de shahadah. Dy oprop wurdt
azan (ek wel adzan, athan) neamd. De Moslims rjochtsje harren by it bidden yn de
rjochting fan Mekka.

Yn de moskee is in muorre dy't leadrjocht op dy gebedsrjochting stiet en wurdt
kwibla neamd. De mihrab is in nis yn dy muorre en oan de side fan de mihrab kin
ek in minbar, in preekstoel wêze. Fan de minbar ôf wurdt op alle freeds de preek
(khotbah of khutbah) holden. Alle manlju dy't Moslim binne moatte op freed nei
de moskee ta komme foar it mienskiplike middeisgebed.

Tradisjoneel binne manlju en froulju yn de Moskee fan inoar skieden. Nei alle
gedachten wurdt dat dien sadat minsken net folle fan it gebed ôflieden wurde
kinne. Yn de Koran wurdt skieden bidden lykwols net twingend foarskreaun. Yn de
twa âldste moskeeën fan Medina en Mekka, bidde manlju en froulju tegearre. Foar
it gebed fynt in rituële reiniging plak.



https://fy.wikipedia.org/wiki/Man_(eil%C3%A2n)

Man is in eilân yn ’e Ierske See, yn it geografyske mulpunt fan ’e Britske
Eilannen, op likernôch gelikense ôfstân fan noardlik Ingelân, yn it easten,
Noard-Ierlân, yn it westen, en Skotlân, yn it noarden, ôf. Wales, yn it suden,
en Ierlân, yn it súdwesten, lizze der wat fierder fanôf. Man is in
selsbestjoerend gebiet dat ôfhinklik is fan ’e Britske Kroan, mar gjin diel
útmakket fan it Feriene Keninkryk. Ek sit Man net by de Jeropeeske Uny.

Man leit tusken 54º en 55º noarderbreedte en tusken 4º en 5º westerlingte yn de
Ierske See. It is likernôch 48 km lang fan noard nei súd en fan 13 oant 24 km
breed fan west nei east. It grûnoerflak fan it eilân is likernôch 572 km².

Yn it súdwesten en it noarden fan it eilân lizze twa heuvelrêgen. De iennichste
berch op it eilân is de 621 meter hege Snaefell, yn it noardeasten. Neffens in
âlde Mankske siswize kin men fan ’e top dêrfan sân keninkriken lizzen sjen: Man,
Skotlân, Ingelân, Ierlân, Wales, de Himel en dat fan Neptunus. Tusken de beide
heuvelrêgen troch rint in sintrale delling fan ’e westkust oant ’e eastkust. Oan
’e eastlike ein dêrfan, leit Douglas (Manksk: Doolish), de haadstêd fan Man. It
uterste noarden fan it eilân bestiet út in marine sedimintaasjeflakte.

Man waard nei gedachten net earder as de fyfde iuw nei Kristus kolonisearre
troch Gealsktalige stammen út Ierlân. Der binne guon archeologyske oanwizings
fûn dat it eilân foar dy tiid troch Welsktalige minsken bewenne west hawwe kin.
De namme fan Man is ôflaat fan Mannanan, de Keltyske god fan ’e see.

Oer de skiednis oant likernôch 800 is net in protte bekend. Mûglik is it in pear
kear troch buorlannen oermastere. Yn de 9e iuw begûnen de ynfallen fan de
Wysingen. Om 850 hinne wie harren ynfloed op Man sa sterk wurden, dat se it
bestjoer oernamen en Man losmeitsje koenen fan ’e Skotske Hebriden. Yn 1266
waard it Ferdrach fan Perth sletten tusken Noarwegen en Skotlân. Dêrby waard Man
mei alle oare Noarske eilannen, útsein de Orkaden en Sjetlân ferkocht oan
Skotlân. De Ingelske kening Edward I bemastere Man yn 1290, doe’t yn Skotlân
ferskate eallju om ’e (lege) troan fochten, mar yn 1313 kaam it wer by Skotlân
te hearren, doe’t de Skotske kening Robert I nei in belis fan fiif wiken it
kastiel fan Rushen ynnaam. Fan likernôch 1320 ôf bestie der in wat betize tastân
en wie Man noris yn Ingelske en dan wer yn Skotske hannen.

Nei't Man yn 1333 foargoed Ingelsk besit waard, waard it yn 1405 besit fan de
Stanley-famylje. De tiid dat it Hûs Stanley oer Man hearske (1405-1736), wie ien
fan ’e bettere snuorjes út ’e Mankske skiednis. Nei de dea fan James II Stanley,
yn 1736, kaam Man yn it besit fan de famylje Murray, en yn 1765 koft it Britske
regear it eilân om it smokkeljen tsjingean te kinnen. Goed in iuw lang, fan 1765
oant 1866, stie Man dêrnei streekrjocht ûnder Britsk bestjoer. Yn 1866 krige Man
selsbestjoer en ûntstie de steatkundige sitewaasje sa’t dy hjoed de dei noch is,
mei Man los fan it Grut-Brittanje. Hoewol’t dat selsbestjoer yn ’t earstoan yn
’e praktyk noch net in soad foarstelde, boeken de Manksen sûnt dy tiid in
opmerklike foarútgong. Yn de rin fan de 20e iuw hawwe der oplibbings west fan de
Mankske kultuer en de Mankske Taal.

Neffens in rûzing út july 2005 hat Man goed 75.000 ynwenners, dêr’t likernôch in
trêde part fan, goed 25.000 minsken, yn ’e haadstêd Douglas wennet. Dêrmei hat
it eilân in befolkingstichtens fan 133 minsken de km².

It eilân Man hat gjin offisjele religy en de measte Manksen dogge net in protte
of hielendal neat oan godstsjinst. As foarkommende libbensbeskôgings soenen yn
it foarste plak ateïsme en agnostisisme neamd wurde moatte. Kristlike
denominaasjes dy’t oanhing hawwe op it eilân binne de anglikanen,
rooms-katoliken, metodisten, baptisten, presbyterianen, quakers en Jehovah’s
tsjûgen. Dêrfan nimt de Anglikaanske Tsjerke fanâlds de sterkste posysje yn. Man
hat in eigen anglikaanske biskop, dy’t de titel Lord Bishop of Sodor and Man
(“hear-biskop fan Sodor en Man”) draacht.

Man hat gjin wetlik fêstleine, offisjele taal, mar de taal dy’t it Mankske
regear brûkt is it Ingelsk, dat dêrom as offisjele taal beskôge wurde kin. It
Manksk, de oarspronklike taal fan Man, genietet in beskate erkenning yn ’e wet
en wurdt by spesjale gelegenheden noch brûkt yn it Mankske parlemint.

It Manksk, dat yn ’e eigen taal Gaelg of Gailck neamd wurdt, is in Keltyske
taal. Mei it Gealsk en it Iersk heart it ta de Gealske subgroep fan ’e Keltyske
taalfamylje.

Troch de iuwen hinne hat it oan sterke ynfloeden fan benammen it Noarsk en it
Ingelsk bleatstien. Lykwols bleau it oan ’e njoggentjinde iuw ta yn gebrûk as
sprektaal èn as bestjoerstaal. Dat it Manksk fan likernôch 1830 ôf hieltyd mear
terrein priisjaan moast, lei net oan druk fan boppe-ôf troch in Ingelsktalich
regear, mar oan it gefoel dat in protte Manksen sels hienen, dat se allinne mar
mei koenen yn ’e wrâld as se Ingelsk sprutsen. Dêrtroch waard der sa op it
Manksk delsjoen, dat de âlden it harren bern net mear learden. Om 1910 hinne wie
it hielendal út it iepenbier ferdwûn en waard it allinne noch mar yn it húslike
fermidden sprutsen en, iroanysk genôch, yn guon offisjele ynstellings dêr’t
stevich yn tradysjes ferankere wie, lykas de tsjerke en rjochtspraak.

De meast sprutsen taalfoarm op Man is hjoed de dei it Manksk-Ingelsk, dat net
betize wurde moat mei it Manksk. It Manksk-Ingelsk is it Ingelsk sa’t him dat
troch de iuwen hinne op Man ûntjûn hat ûnder sterke ynfloed fan it Keltyske
Manksk en ek fan it Noardingelske dialekt fan Lancashire, dêr’t in protte
kontakten mei wienen. It wykt frij sterk ôf fan ’e Ingelske standerttaal (it
saneamde Oxford-Ingelsk) en fan alle oare Ingelske dialekten, ynklusyf dy dy’t
harren ûnder ferlykbere omstannichheden ûntwikkele hawwe yn oare Keltyske
gebieten, lykas Skotlân, Ierlân en Wales.

It eilân Man is in selsbestjoerend gebiet ôfhinklik fan ’e Britske Kroan. It
steatshaad is keninginne Elizabeth II, dy’t de histoaryske titel Lord of Mann
(“Hear fan Mann” - tink om ’e âlderwetske stavering fan ’e namme fan it eilân)
draacht. Op Man wurdt sy fertsjintwurdige troch de luitenant-gûverneur, dy’t in
amtstermyn fan fiif jier hat. Yn oktober 2005 karde it Mankske parlemint in
útstel goed om dy titel te feroarjen yn it Manksktalige Barrantagh y Chrooin
(“kommissaris fan ’e Kroan”). Dit foarstel is no foar goedkarring nei Londen
stjoerd, mar it Britske Ministearje fan Grûnwetlike Saken hat al tasein dat it
nei alle gedachten gewoan trochgean kin.

It regear fan Man wurdt foarme troch de saneamde Council of Ministers (“Rie fan
Ministers”), dy’t foarsitten wurdt troch in minister-presidint mei de titel
Chief Minister (“haadminister”). Dit regear hat foech yn frijwol alle
bestjoerssaken, útsein definsje en bûtenlânske saken, dêr’t it Britske regear
ferantwurdlik foar is.

Aktyf en passyf kiesrjocht is op Man universeel foar alle ynwenners fan achttjin
jier en âlder. De grûnwet fan Man is in net-skreaunenien. Tink derom dat de Isle
of Man Constitution Act (“Mankske Wet op ’e Grûnwet”), út 1961 net de Mankske
grûnwet is.

It parlemint fan Man is it Tynwald (Manksk: Tinvaal), dat it âldste
ûnûnderbrutsen funksjonearjende parlemint fan ’e wrâld is. It is oprjochte yn it
jier 979 en hoewol’t de parleminten fan sawol Yslân as de Faeröer fan foar dy
tiid datearje, hawwe dy yn ’e njoggentjinde iuw beide inkelde tsientallen
jierren lang opheft west.

It Tynwald is in twakeamerich parlemint, mei in legerhûs, it saneamde House of
Keys (“Hûs fan ’e Kaaien”), en in hegerhûs, de Legislative Council (“Wetjaande
Rie”). It House of Keys hat 24 sitten en de leden derfan wurde ienris yn ’e fiif
jier by algemiene ferkiezings keazen troch de Mankske befolking. De Legislative
Council hat tsien sitten; acht dêrfan wurde keazen troch de leden fan it House
of Keys, wylst de oare beide yn ’e hannen binne fan ’e anglikaanske biskop fan
Sodor en Man en fan ’e prokureur-generaal, dy’t gjin stimrjocht hat. Sûnt 2005
besteane der plannen om fan ’e Legislative Council ek in streekrjocht keazen
lichem te meitsjen, krekt sa’t men dat yn Londen mei it Britske Hegerhûs dwaan
wol.

Alle jierren op 5 july, Tynwalddei, wurde fanâlds de wetten fan it eilân troch
de wetsprekker foarlêzen op ’e Tynwaldheuvel. Dêr wapperet dan de eigen flagge
fan it Tynwald, dy’t blau is, mei yn goud in Wytsingskip derop. De wetsprekker
wurdt yn it Manksk Yn Lhaihder neamd, dat “de lêzer” betsjut. It foarlêzen fan
’e wetten bart yn it Manksk.

Man bestiet út seis bestjoerlike distrikten, dy’t sheadings neamd wurde. Wêr’t
dy namme weikomt en wat er oarspronklik betsjutte is net alhiel mear dúdlik.
Wierskynlik is it in wurd fan Noarske komôf en wie it de beneaming foar in
gebiet dat ferantwurdlik wie foar it leverjen fan in fêststeld tal
oarlochsskippen yn it gefal fan oarloch. Mar it kin ek fan Keltyske oarsprong
wêze en “sechsdepart” betsjutte. Hoe’t it ek sij, de seis sheadings fan Man
binne: Ayre, Glenfaba, Garff, Michael, Rushen en Middle. Alle sheadings binne
ûnderferdield yn trije gemeenten (parishes), útsein Glenfaba, dat út twa
gemeenten bestiet. Alle sheadings en gemeenten hawwe in eigen rie, dy’t keazen
wurdt troch de ynwenners. En datselde jildt ek foar de stêden Douglas,
Castletown, Peel en Ramsey en de doarpen Laxey, Port Erin en Port St Mary.

It is in tige algemien misferstân dat Man in ûnderdiel foarmet fan it Feriene
Keninkryk fan Grut-Brittanje en Noard-Ierlân. Dat is net sa, ek al fersoarget it
Britske regear foar Man saken as definsje en bûtenlânske betrekkings.

Oars as it Feriene Keninkryk is Man net lid fan ’e Jeropeeske Uny, en ek is it
der net mei assossearre. Fierders leit Man bûten it gebiet fan ’e Jeropeeske
Ekonomyske Romte. Dochs stiet Protokol 3 fan it talittingsferdrach fan it
Feriene Keninkryk ta wat doe noch de Jeropeeske Ekonomyske Mienskip hiet, de
ynfier fan Manksk guod ta sûnder dat dêr heffings oer betelle hoecht te wurden.
Tegearre mei de Britsk-Mankske Dûane- en Aksynze-oerienkomst makket dat
frijhannel mei it Feriene Keninkryk mooglik.

Lykwols, ek al is frij ferkear fan guod dus tastien, frij ferkear fan minsken,
jild en tsjinsten is dat net. Hoewol’t Manksen Britske paspoarten brûke, hawwe
se dêr in spesjale oantekening yn dy’t tsjinkeart dat se frij libje en wurkje
kinne yn ’e oare lidsteaten fan ’e Jeropeeske Uny.

Partijpolityk spilet op Man net in grutte rol, mei’t de measte Mankske politisy
ûnôfhinklik binne. Dat wol lykwols net sizze dat der hielendal gjin partijen
binne. De grutsten binne de rjochtse Alliance for Progressive Government (it
“Ferbûn foar Progressyf Regear”) en de loftse Manx Labour Party (“Mankske
Arbeidspartij”), dy’t trouwens gjin bannen hat mei de Britske Labour Party.

In oare opmerklike partij is Mec Vannin (“Soannen fan Man”), dy’t yn 1962 troch
in groep Mankske nasjonalisten oprjochte waard mei as doel om fan Man in
folslein ûnôfhinklike, soevereine republyk te meitsjen. It iennichste lid fan
Mec Vannin dat ea ta parlemintslid keazen waard, wie Peter Craine, yn ’e
ferkiezing fan 1976. Lykwols hawwe der ferskate oare parlemintsleden west, dy’t
foartiid of neitiid lid fan Mec Vannin wienen of waarden of dy’t iepenlik mei de
doelstellings fan ’e partij sympatisearren.

Foarhinne bestienen der op Man ek in Manx National Party (“Mankske Nasjonale
Partij”) en in Manx Communist Party (“Mankske Kommunistyske Partij”).

Op ’t heden (ein 2005) is de Mankske minister-presidint Donald Gelling. De
luitenant-gûverneur is fise-admiraal Sir Paul Haddacks. Fan ’e 24 sitten yn it
House of Keys binne op dit stuit njoggentjin yn ’e hannen fan ûnôfhinklike
parlemintsleden, wylst de Alliance for Progressive Government trije beset en de
Manx Labour Party der twa hat. De earstfolgjende ferkiezings binne plend foar
2006.

Fan ’e jierren sechtich fan ’e tweintichste iuw ôf binne lânbou en fiskerij,
dy’t foar dy tiid de foarnaamste ynkommensboarnen op Man wienen, minder wichtich
wurden. It geunstige belestingklimaat op it eilân en it belied fan it regear om
belienings te jaan oan finansjele en high-tech-bedriuwen dy’t har op it eilân
fêstigen, hat derfoar soarge dat tsjintwurdich banken en oare tsjinstferlienende
ynstellings en ek high-tech-bedriuwen de wichtichste pylders fan ’e Mankske
ekonomy foarmje. In oare wichtige, sij it seizoensbûne sektor is it toerisme.

De triskelion is it nasjonale symboal fan Man, besteande út trije bûgde skonken,
elts mei in spoar en wapenrêsting oan, dy’t oaninoar sitte by it bil. It is in
stokâld symboal, dat nei alle gedachten weromgiet op ’e Keltyske tiid fan Man en
dat al mear as trijehûndert jier op ’e Mankske flagge stiet. It wurdt ek wol de
trinacria of de ‘skonken fan Man’ neamd.

De wapenspreuk fan Man - Quocunque jeceris stabit (“Wêr’t jo it ek smite, sil it
stean”) - slacht op ’e triskelion mei syn trije skonken. Ut ’e ynterpretaasje
fan wapenspreuk en triskelion tegearre wurdt it Mankske folk stânfêstens en
robústens tatocht.

Oare sporten dy’t op Man beoefene wurde, binne bygelyks fuotbal, rugby,
basketbal, hockey en fansels cricket. De Isle of Man Football Association (it
“Mankske Fuotbalbûn”) hat it tafersjoch oer in fuotbalkompetysje dêr’t 27 klubs,
ferdield oer twa difyzjes, oan meidogge. Fierders is der in ôfsûnderlike
kompetysje foar de reservetiims fan ’e klubs fan ’e haadkompetysje. Der is ek in
nasjonaal Manksk fuotbalalvetal, mar om ûnferklearbere redens docht dat net mei
oan UEFA- of FIFA-kampioenskippen. De Isle of Man Cricket Association (it
“Mankske Cricketbûn”), lykwols, docht sûnt 2004 wol mei oan ynternasjonale
kampioenskippen.

Eat oars dêr’t it eilân in beskate bekendheid fan krigen hat, is de Mankske kat
(Manksk: kayt Manninagh). Dat is in katteras mei in natoerlik foarkommende
mutaasje oan ’e rêchbonke, dy’t de sturt ferkoartet. De Mankske kat wurdt wol
sturtleas neamd, mar dat is net alhiel krekt; hy kin sturtleas wêze mar dat
hoecht net. Feitliks komt er foar mei alle lingten sturten fan hast like lang as
by oare katterassen, oant sturtleas. It is wol sa dat sturtleaze of hast
sturtleaze bisten mear foarkomme as katten mei langere sturten.



https://fy.wikipedia.org/wiki/Majot

Majot (Frânsk: Mayotte) is in oerseesk gebietsdiel fan Frankryk yn de Yndyske
Oseaan, tusken Madagaskar en Mozambyk. De faluta is de euro. Majot brûkt de
Frânske trijekleur as flagge en hat .yt as eigen topleveldomein.

Majot, met de byhearrende eilantsjes Petite Terre, Chissioi Mtsamboro en
Chissioi Mbouzi, leit benoarden de Strjitte fan Mozambyk. It heart by de
eilannekloft fan de Komoaren, mar net mear by de republyk fan de Komoaren dêr't
de rest fan de eilannegroep wol ta heart. De tiidsône op Majot is UTC+3.

It hat in oerflakte fan 374 km² (± 39 by 22 kilometer) en 212.645 ynwenners
(2012). Hjirfan wenje de measten yn de haadstêd Mamoudzou, dat oant 1963 de
haadstêd fan de Komoaren wie. Mamoudzou leit op it byeilantsje Petite Terre en
hat in fleanfjild.

It heechste punt is Mont Bénara, dat 660 meter boppe de seespegel leit. De berch
is feitlik in útdôve fulkaan. Om it eilân hinne binne in soad koraalriffen.

It eilân is ûntdekt yn de 16e iuw troch de Portegees Diego Ribeiro. Yn 1831
waard Majot troch de kening fan Madagaskar ferovere. Dizze ferkocht it yn 1841
oan Frankryk, dat it tagelyk mei de oare eilannen fan de Komoaren ta 1 koloanje
makke.

Doe't de oare eilannen fan de Komoaren yn 1975 ûnôfhinklik waarden, wegerde
Majot har hjirby oan te sluten en keas derfoar om Frânsk te bliuwen. Yn 1976
waard Majot in territoriale mienskip fan departemintale aard. De Komoaren makken
wol oanspraak op het eilân. Maart 2009 makke de befolking troch in referindum
dúdlik dat Majot in folweardich oerseesk departemint fan Frankryk wurde moast.
ait soe betsjutte dat der in ein komme soe oan de polygamy en sjaria dy't op de
islamityske eilannen gou.

Yn Majot wurde fjouwer talen sprutsen. Nettsjinsteande it feit dat Frânsk de
ienige offisjele taal is, oertreffe de trije oare lânstalen, it ynhiemske Bushi,
it Komoarysk ôfkomstich út de Komoaren en it Swahily út Tanzania, allegear it
Frânsk wat it oantal sprekkers yn Majot oangiet. It Komoarysk is dêrfan fierwei
de wichtichste taal.



https://fy.wikipedia.org/wiki/Laos

Laos is in lan yn Súdeast-Aazje. De haadstêd is Fientiane. De presidint fan de
republyk wie fan 1998 oant yn 2006 Khamtai Siphandon. Hy waard opfolge troch
Choummaly Sayasone.

Yn it Laotjaansk (as Lao) hjit Laos Meuang Lao (ເມືອງລາວ) of Pathet Lao wat
letterlik "Lân fan de Lao" betsjut. Frankryk, dat de trije ferskillende
Laotjaanske keninkriken yn 1893 ferienige ta Frânsk-Yndosina, stavere it mei in
stomme "s" oan de ein, dy't de mearfâldigens fan de keninkriken oantsjutte.
Meidat it Laotjaansk gjin "s" as einletter hat, wurdt Laos sûnder "s" útsprutsen
troch de Laotjanen zelf.

Yn it noarden wurdt Laos omjûn troch it Traminplato (2820 meter) en yn it suden
troch it 2000 meter hege Bolovenplato. Om-ende-by 40% fan it lân bestiet út bosk
mei ticht leafbosk opgeand yn reinwâlden.

Laos hat oer in tropysk moessonklimaat. It lân is it territoarium fan de
Yndosineeske tijger, de giant gaur, en de Aziatyske oaljefant. In grut tal
dieren binne de lêste jierren yn Laos ûntdekt, û.o. it streke Annamite knyn, de
saola en noch mar krekt lyn de Laoske rotsrôt of kha-nyou.

Yn de 14e iuw waard mei de stifting fan it earste Laosjaanske keninkryk it
boedisme ynfierd. Nei de besetting troch de Tais waard Laos op de ein fan de 19e
iuw in Frânsk protektoraat en yn 1954 ûnôfhinklik. Under de Fjetnamoarloch
oermasterden kommunistyske revolusjonêre troepen grutte parten fan it lân. Yn
1974 kamen sy yn de regearing. By de stifting fan de folksrepublyk yn 1975 waard
de lêste kening ôfsetten.

De grutste befolkingkloft fan it lân binne mei 69% de etnyske Lao en foarmje de
politike en kulturele dominante groepearring. Troch migraasje fanút it suden fan
Sina arrivearre dat folk yn it earste millenium nei Kristus. Om-ende-by 8%
hearre by in oare "leechlân" kloft, de Lao Loum. Berchfolken en kulturele
minderheden lykas de Hmong (Miao), Jao (Mien), Dao, Sjan, en ferskate
Tibeto-Birmaansk sprekkende folken wenje yn isolearre regio's fan it lân.

De oerhearskjende godstsjinst fan it lân is it Teravada boedisme. Under de
berchfolken wurdt ek de mienskiplike Natoerreligy beöefene. Fierders binne der
ek lytske kloften Kristenen, benammen yn de omkrite fan Fientiane, en Moslims yn
de Mayamar grensregio.

De offisjele en dominante taal is Lao, in tonale taal fan de Tai taalkloft dêr't
it skrift fan basearre is op it Khmer skrift. Troch de berchfolken wurdt in
ferskaat fan tribale talen sprutsen.

De Frânske taal wurdt noch in protte brûkt yn it bestjoer en de hannel. De
Ingelske taal wurdt de lêste jierren lykwols hieltyd wichtiger.



https://fy.wikipedia.org/wiki/Kreakbienfisken

De kreakbienfisken (Latynske namme: Chondrichthyes) foarmje in klasse fan it
ûnderryk fan 'e echte dieren (Metazoa), de stamme fan 'e rêchstringdieren
(Chordata), de ûnderstamme fan 'e wringedieren (Vertebrata) en de tuskenstamme
fan 'e kaakdieren (Gnathostomata). De wittenskiplike namme fan dizze
taksonomyske groep komt fan it Grykske χονδρ, chondr-, dat "kreakbien" betsjut,
en ἰχθύς, ichthys, dat "fisk" betsjut.

Kreakbienfisken binne fisken mei kaken, dy't oer yn pearen foarkommende finnen
beskikke. Har hûd is oerdutsen mei tige fine skobkes, en wurdt yn beskate
minsklike kultueren wol brûkt om hout en oare materialen mei te skjirjen.
Fierders sykhelje kreakbienfisken troch kiuwen. Se ûnderskiede har fan 'e
bienfiskeftigen (Osteichthyes), de oare grutte fiskegroep, trochdat har skelet
folslein út kreakbien bestiet ynstee fan út bien.

De klasse fan 'e kreakbienfisken falt útinoar yn twa ûnderklassen: dy fan 'e
seekateftigen (Holocephali), mei as iennichste noch libbene groep de seekatten
(Chimaeriformes), en dy fan 'e haaien en roggen (Elasmobranchii), dêr't, sa't de
namme al oanjout, de haaien (Selachii of Selachimorpha) en de roggen (Batoidea)
ta hearre.

Under de haaien binne guon fan 'e grutste seerôfdieren dy't noch besteane, lykas
de minskehaai of wite haai (Carcharodon carcharias), de tigerhaai (Galeocerdo
cuvier) en de bollehaai of Sambezyhaai (Carcharhinus leucas). Dizze soarten
meitsje elts jier wol inkele deadlike slachtoffers ûnder minsklike swimmers en
wettersporters. Megalodon, in útstoarne haaiesoarte út it Senozoïkum dy't yn
alle oseanen foarkaam, koe 20⅓ m lang wurde en wie nei alle gedachten it grutste
seerôfdier út 'e skiednis fan 'e wringedieren. De grutste rôfhaai fan hjoed de
dei is de minskehaai, dy't in lingte fan likernôch 6 m berikke kin. Oare haaien
binne krekt foar minsken folslein ûngefaarlike wetterfilterders, dy't
soöplankton út it seewetter seve en hielendal gjin gebit hawwe. Foarbylden
dêrfan binne de reuzehaai (Cetorhinus maximus) en de walfiskhaai (Rhincodon
typus), de grutste fisk fan 'e wrâld, dy't wol 16 m lang wurde kin. Roggen kinne
omskreaun wurde as ôfplatte haaien, dy't op 'e seeboaiem libje. Ek dy binne net
ûngefaarlik foar minsken, mei't se faak in gemien skerpe stikel oan 'e sturt
hawwe.



https://fy.wikipedia.org/wiki/Katsuni

Katsuni, echte namme: Celine Joëlle Tran (Lyon, 9 april 1979), is in Frânsk
neakenmodel, stripper, pornografysk aktrise, pornoregisseur en presintatrise,
mei in etnysk Fjetnameeske heit en in Frânske mem.

Katsuni woeks op yn it Frânske Lyon en studearre in jier politikology oan it
Institute d'Études Politiques de Grenoble (IEP), yn Grenôble. Nei't se har
stúdzje deroan jûn hie, wurke se as go-godûnseresse yn nachtklubs, en letter as
eroatysk dûnseresse yn stripklubs. Se begûn te posearjen foar neakenblêden, en
yn 2002 doe't se 23 jier wie, makke se har debút yn in pornografyske film. Sûnt
hat se yn mear as 350 pornofilms spile, sawol yn Jeropa as yn 'e Feriene
Steaten, û.m. foar Digital Playground, dêr't se yn 2006 in eksklusyf kontrakt
mei sleat.

Oarspronklik brûkte se de Japanske foarnamme "Katsumi" as har artystenamme, mar
yn jannewaris 2007 waard har troch in Frânske rjochter yn Créteil ferbean om
dêrmei troch te gean, nei't in Fransêze dy't fan Mary Katsumi hiet in rjochtsaak
tsjin har oanspand hie om't se net mei in pornoaktrise assosjearre wurde woe. Yn
septimber fan datselde jier waard Katsuni in boete fan €20.000,— oplein om't se
har net oan it eardere fûnis holden hie. Dêrop besleat se om har artystenamme te
wizigjen ta "Katsuni".

Neffens har offisjele opjefte is Katsuni, dy't ôfwikseljend wennet yn 'e Frânske
haadstêd Parys en yn it Amerikaanske Los Angeles, 1.70 m lang, mei in gewicht
fan 53 kg. Oarspronklik hie se in kup 32B, mar yn maaie 2006 liet se har
boarsten fergrutsje ta kup 32D. De earste film wêryn't se spile mei har
fergrutte boarsten, wie French ConneXion, fan 'e Frânske regisseur Marc Dorcel,
dy't begjin 2007 útbrocht waard. Yn 2008 makke se yn gearwurking mei Marc Dorcel
Studios de fiifdielige searje My Fucking Life, dy't heal dokumintêre, heal
pornofilm is, en Katsuni in jier lang folget by shoots yn Las Vegas en
Kalifornje, en teffens in tipke fan 'e wale oplichtet oangeande har
priveelibben. Katsuni hat withoefolle prizen wûn foar har wurk, mei dêrûnder net
minder as 17 AVN Awards (de Oskars fan 'e pornowrâld), 2 Hot d'Ors (de
wichtichste Jeropeeske pornografypriis) en 2 Ninfa Awards, dy't útrikt wurde op
it Barcelona International Erotic Film Festival. Fierdersoan waard hja yn 2014
ynhuldige as lid fan 'e AVN Hall of Fame.

Njonken har aktearwurk is Katsuni ek altiten wurksum bleaun as neakenmodel en
stripper. Sa stie se yn 2006 bgl. op 'e cover fan 'e Penthouse, en ek hat se op
'e cover stien fan Marquis, ien fan 'e wichtichste blêden yn 'e hoeke fan it
fetisjisme. Yn 2011 en 2012 regisearre se sels trije pornofilms. Fierders hat se
in hoart it populêre tillefyzjeprogramma En Attendant Minuit presintearre foar
de Frânske stjoerder TPS. Ek wie se yn 2009 de offisjele ambassadrise fan 'e Hot
d'Ors, en yn 2011 wie se ynhierd om hentai te promoatsjen op in stripkonvinsje
yn it Frânske Angoulême. Yn maart 2013 wûn se in copyrightrjochtsaak tsjin 'e
Amerikaanske rapper Lil Bow Wow, om't dy sûnder tastimming bylden fan har
pealdûnsjen brûkt hie foar de fideoklip fan syn nûmer Drank In My Cup.



https://fy.wikipedia.org/wiki/Katar

Katar is in lan yn Súdwest-Aazje. It lân is in emiraat, en de emir is sûnt 1995
Hamad bin Khalifa Al Thani. De haadstêd fan Katar is Doha.

Katar is in skiereilân yn de Perzyske Golf, east fan Saûdy-Araabje. Meastepart
fan it lân bestiet út lege sânflakten. Yn it súdeasten leit it spektakulêre Khor
al Adaid, in gebiet mei rôljende sândunen omjûn troch yngongen út de Golf. De
winters yn Katar binne myld en de simmers foaral tige hyt.

Al yn de 6e iuw f.Kr. wie sprake fan bewenning yn Katar. Benammen de bedoeinen
hawwe der hieltyd in wichtige rol spile. Yn de 7e iuw, by de grutte Arabyske
oermasterings, hearde Katar by it Arabyske Kalifaat en oan it begjin fan de 16e
iuw krigen de Portugezen dêr mear ynfloed. Oan dizze ynfloed kaam in ein yn
1538, doe't it ûnderdiel fan it Ottomaanske Ryk waard. Nei de Turkske
oerhearsking, oan it begjin fan de Earste Wrâldkriich, waard Katar in
protektoraat fan it Feriene Keninkryk.

Sûnt 1971 is Katar in ûnôfhinklik lân. In skoftlang wie sprake dat it in ienheid
foarmje soe mei de emiraten dy't tsjintwurdich diel útmeitsje fan de Feriene
Arabyske Emiraten, mar dat is net bard.

Oan it begjin fan de 20e iuw wenne yn Katar amperoan tsientûzen minsken. Dêrnei
is it befolkingpeil gau omheech gongen, benammen troch ymmigraasje út oare
Arabyske lannen.

Yn de earste iuwen fan it begjin fan de jiertelling wie it Kristendom populêr yn
Katar. Mei de opkomst fan de Islam ferdwûn dizze godstsjinst alhiel.
Tsjintwurdich is de Islam de grutste religy en binne der fierders wat Katolike
en Protestantske groepearrings.



https://fy.wikipedia.org/wiki/Katalaansk

It Katalaansk is in Romaanske taal. Dizze taal wurdt meast sprutsen yn Spanje,
Andorra, Frankryk en Itaalje. Katalaansk liket wol wat op Spaansk, mar it is
mear besibbe oan it Oksitaansk.

Yn Andorra, is it Katalaansk de offisjele taal. Yn Spanje wurdt it sprutsen yn
Kataloanje, op de Balearen en yn in part fan Falensia. It is yn dy gebieten in
offisjele taal, lykas it Spaansk. Oer de grinzen fan dizze gebieten wurdt de
taal ek noch sprutsen, mar dêr is dy net offisjeel. Yn Itaalje wurdt in âld
dialekt fan it Katalaansk allinnich sprutsen yn Algêro op Sardynje, dêr't it ek
in offisjele taal is, njonken it Italjaansk. Yn Frankryk wurdt it sprutsen yn
Roussillon. It Katalaansk hat likernôch 12 miljoen sprekkers, foar it grutste
part yn Spanje.

It Katalaansk is lykas oare Romaanske talen ûntstien út it Latyn, dat troch de
Romeinen nei Spanje brocht is, en hat him dêr fierder ûntwikkele. Yn de 15e, 16e
en 17e iuw wie it Katalaansk ferbean, en yn de tiid fan Franco wie dat wer sa,
mar op it stuit wurdt it lokaal mear brûkt as it Spaansk.

Yn Falensia wurdt dizze taal Falensiaansk neamd. Der binne lju dy't sels hawwe
wolle dat it Falensiaansk in aparte taal is, mar it ferskil tusken de dialekten
yn Falensia en yn Kataloanje is net grut. It is sels sa dat de ferskillen binnen
Falensia grutter binne as de ferskillen tusken buordialekten binnen en bûten
Falensia.

De ISO 639 taalkoades foar it Katalaansk binne "ca" en "cat". Om't it
Wikipedia-projekt meast, lykas wenst op it ynternet, de twaletterige koades
brûkt, wurdt de Katalaansk Wikipedy oantsjut mei de koade "ca:".

Katalaansk is opnij in sichtbere taal wurden dy't libbet. Kranten (avui, el
Punt), trûbadoers mei as ferneamdste LIuis LIach, in bloeiende popsêne. Om yn
tsjinst te kommen fan de Katalaanske oerheid is it goed om de Katalaanske taal
yn wurden en op skrift te behearskjen. It leger en middelber ûnderwiis binne
folslein yn it Katalaansk en it Kastyljaansk wurdt as twadde taal jûn. Oan de
universiteit yn Kataloanje wurdt yn it Katalaansk en ek yn it Kastyljaansk en
Ingelsk lesjûn. De rjochtspraak is noch yn it Kastyljaansk, mar as de nije
Estatut (lokale grûnwet) goedkard wurdt dan moatte rjochters twatalich wêze. Yn
Barselona is altyd mear Katalaansk te sjen en te hearren ynstee fan
Kastyljaansk. Yn Perpigan yn Frankryk is de oplibbing fan de taal wat
foarsichtiger, mar dôchs binne alle strjitnammen dêr twatalich wurden. Fan
febrewaris 2006 ôf hat de Katalaanske mienskip in eigen domeinnamme krigen:
.cat.



https://fy.wikipedia.org/wiki/Joaden

De Joaden wienen fan oarsprong in folk fan de eastkust fan de Middellânske See.
Ferbûn troch harren eigen unike monotheïstyske leauwen, binne sy troch de iuwen
hinne as groep apart bleaun.

It Joadse folk libbe te minsten trijetûzen jier yn it Lân fan Israël, dêr't it
in monoteïstyske religy ûntwikkele en yn elts gefal twarris in selstannige steat
foarme (fan 1350 oant 586 f.Kr. en 140 oant 37 f.Kr.). De Joaden waarden troch
de Romeinen nei de lêste joadske opstân hast folslein út Palestina ferbanne en
binne sûnt oer de wrâld ferspaat rekke (diaspora) en hawwe sûnt in bestean hân
dêr't earmoede, diskriminaasje, ûnderdrukking en útrûging, ôfwiksele waard mei
tiden fan kulturele, ekonomyske en yndividuele. Troch de jierren hinne wie de
joadske religy, it joadendom, de foarneamste binende faktor foar de joaden, mar
gjin eask om ta it joadske folk rekkene te wurden.

Sûnt de opkomst fan it nasjonalisme en de Ferljochting by folkeren om har hinne,
hawwe de joaden ek in feroaring ûndergien wêrtroch in protte harren mear as in
etnyske of etno-religieuze mienskip yn oare folken beskôgjen gean binne. Doe koe
it dielnimmen oan alle aspekten fan it maatskiplik libben ek tanimme. Benammen
is fan East- en Sintraal-Jeropa út, dêr't it steechste antisemitisme foarkaam,
in Joadske nasjonale beweging ûntstien, it Zionisme, dat bydroech oan de groei
fan de Joadse mienskip yn it doetiidske Ottomaanske en letter Britske
mandaatgebiet Palestina en lang om let oan de stichting fan de steat Israel yn
1948.

Foar de Twadde Wrâldkriich berûn it oantal Joaden yn de wrâld sa'n 18 miljoen.
Nei de massamoard (Holocaust) troch de nazi's yn de Twadde Wrâldoarloch wiene
dêr noch sa'n 12 miljoen fan oer. Hjoedendei wurdt it tal joaden rûsd op 13,0
oant 14,6 miljoen. At útgien wurdt fan de lege skatting (13,0 miljoen yn 2005)
wenje likernôch 5,7 miljoen yn Noard-Amearika (dêrfan 5,3 miljoen yn de Feriene
Steaten en 0,4 miljoen yn Kanada), 5,3 miljoen yn Aazje (dêrfan it measte part
yn Israel), 1,5 miljoen yn Jeropa (dêrfan 0,5 miljoen yn Frankryk), 0,3 miljoen
yn Súd-Amearika, 0,1 miljoen yn Austraalje/Oseaanje en likernôch likefolle yn
Afrika.

Al yn de Midsiuwen wennen der joaden yn Fryslân. Guon joadske gemeenten neame
Fryslân yn harren martyrologium as goa dêr’t joaden yn 1350 útrûge waarden.

De earste oanwizing foar joaden yn Fryslân is de ynskriuwing fan Israhel
Kistemaecker yn it boargerboek fan Frjentsjer yn maart 1539. Nei 1600 begjinne
fernijings oer joaden faker foar te kommen. Yn 1634 pachte in David Provana de
lienbank fan Warkum en in 1645 hjit it pronvinsjaal betsjoer registraasje fan
joaden. Sa binne der noch wol in stikmannich fernijings. Yn de 18e iuw nimt it
tal joaden yn Fryslân ta. Schudt seit yn Jüdische Merkwürdigkeiten dat der
joaden yn Makkum, Boalsert en Dokkum wenje, mar ek yn Surhústerfean, Noardwâlde
en de stêd Frjentsjer wiene hja al ier fêstige. Dizze ymmigranten kamen faak út
East-Fryslân en omkriten. Somtiden lei de oerheid beheinings oan de immigranten
op, benaud at hja wie foar besmetlike syktes, tanimmende earmoed en ek wol ut
oare ekonomyske motiven. Skerpe maatregels waarden lykwols meast net útfierd. De
magistraat kaam benammen joadske keaplju mei in fêst wenplak earder yn’e mjitte.
Fierderop yn de 18e iuw wurdt de hâlding foar joaden oer noch wat mylder. De
Tegenwoordige Staat sprekt dan ek fan de Jood, die alle voorrechten en
bescherming als alle andere ingezetenen geniet.

Yn de Frânske tiid wiene de Provisjonele Representanten fan Fryslân by de
earsten dy’t har fersetten tsjin it útsluten fan joaden fan de nije boargerlike
gelikens, dêr’t it Amsterdamske genoatskip ‘Felix Libertate’ tige wiis mei wie.
Yn de 19e iuw bliuwt it tal joaden tanimmen. Yn 1796 binne it der 630 (Ljouwert:
354); yn 1811 1018 (Ljouwert: 615); yn 1830 1555; yn 1879 it maksimum 2203
(Ljouwert:1114). Yn 1930 binne der noch 907 dêr’t nei de Twadde Wrâldkriich noch
120 fan oer bleaune.

Yn de 19e iuw wiene der joadske gemeenten yn Ljouwert, Harns, De Gordyk, Snits,
Boalsert, It Hearrenfean, Hylpen en De Lemmer. Yn 1930 wiene der noch seis en yn
1940 noch fjouwer gemeenten. De gemeente fan Ljouwert wie fierwei de grutste en
ekonomysk wichtichste, dan folgen de gemeenten fan Harns en De Gordyk. Ljouwert
hie fan sirka 1700 ôf de sit fan it opperrabbinaat, faak beset fan mannen dy’t
wat te betsjutten hienen, sa as de rabbinen Berenstein, Löwenstamm en Dusnus. De
bekende opperrabbyn Samuel Azarja Rudelsheim (1869-1918) hat ek yn Ljouwert
stien.



https://fy.wikipedia.org/wiki/Huzum

Huzum is in wyk fan de stêd Ljouwert. Eartiids wie it in doarp yn de gritenij
Ljouwerteradiel. Der binne likernôch 9.000 bewenners.

Yn Ljouwert wurd ûnderskied makke tusken Huzum doarp en Huzum West. De grins
dêrtusken is de Skrâns en de Ferlingde Skrâns. Huzum doarp leit rûchwei tusken
de Potmarge en de Aldlânsdyk. Huzum West tusken de Julianaleane en it spoar.

Huzum is wol wat in spesjaal part fan Ljouwert. De minsken dy't der wenje neame
harsels Huzumers. Dit komt benammen troch de wichtige winkelstrjitte de Skrâns.
Dêr is fan alles te keap en dêrom is by de Huzumers de needsaak om de stêd yn te
gean minder.

It âlde doarp Huzum is boud op in terp. Likernôch 1000 nei Kristus waard dy foar
it earst bewenne. De earste skriftlike boarne dêr't melding yn makke wurdt fan
Huzum is in brief fan Wibald fan Stablo, de abt fan Corvey. Dy skreau syn brief
út namme fan de "Khristenen van de Parochie Lieuward ten jaren 1149" oan de
biskop fan Utert. Neist foarstellen oer de tsjerke fan Ljouwert, joech dy abt yn
syn brief advizen om de oanlis en de bewenning fan Huzum opgean te litten yn dy
fan Ljouwert.

Oant 1 jannewaris 1944 wie Huzum it haadplak fan de gemeente Ljouwerteradiel.
Under de Dútske besetting waard it súdlike stik fan de gemeente Ljouwerteradiel,
it Sudertrimdiel, by de gemeente Ljouwert foege. Dêrtroch waard Huzum in wenwyk
fan Ljouwert.

It stedsk dat in echte Huzumer praat is wat ôfwikend fan de it stedsk dat yn
oare parten fan de stêd foarkomt. It komt wat sêfter, formeler oer:
oantsjuttings as 'dou' of 'stou' sil in echte Huzumer net brûke; hy sil altyd
foar 'jou' kieze.



https://fy.wikipedia.org/wiki/Hotel

In hotel is in tsjinstferlienend etablissemint mei in kommersjeel eachmerk dêr't
men tsjin betelling oernachtsje of ûnderdak fine kin. It wurd 'hotel' komt fan
it Latynske hospitalis, dat "gastfrij" betsjut. Hotels kinne yndield wurde
neffens in hotelklassifikaasje dy't gebrûk makket fan stjerren, wêrby't fiif
stjerren it heechst helbere en nul stjerren it leechste is. Hotels meitsje faak
ûnderdiel út fan in hotelkeatling, mei fêstigings yn ferskate plakken, soms
ferspraat oer de hiele wrâld. Guon ferneamde hotelkeatlings binne Hilton Hotels
& Resorts, de Ritz-Carlton Hotel Company en Bilderberg.

Wa't yn in hotel ferbliuwt, hiert dêr in hotelkeamer. Soks wurdt meastal dien
foar in yn 't foar ôfsprutsen perioade, al is it faak wol mooglik om 'e hier fan
in hotelkeamer te ferlingjen. Oars leit it yn it heechseizoen yn toeristyske
plakken, dêr't men ornaris mei reservearrings wurket. De gasten moatte harren
keamer dan op 'e yn 't foar ôfsprutsen tiid ûntromje, meastal moarns om in oere
as alve, sadat it hotel de tiid hat om 'e keamer te himmeljen en de bêdrêding te
ferskjinjen foar't der oan 'e ein fan 'e middei nije gasten arrivearje dy't ek
reservearre hawwe.

In hotelkeamer kin in ienpersoanskeamer wêze of in twapersoanskeamer. Soms kin
der op fersyk noch in trêde bêd oan in twapersoanskeamer tafoege wurde. Hjoed
oan 'e dei binne hotelkeamers frijwol altyd foarsjoen fan in byhearrende
badkeamer mei dûs en wc; in tillefoan; in tillefyzje; in ynternetoansluting; en
in minybar (kuolkastke mei drankjes). De kosten foar skiljen en gebrûk fan 'e
minybar binne net ynbegrepen by de keamerhier. Yn 'e regel kinne hotelgasten ek
gebrûk meitsje fan in klúske foar de opslach fan kostberheden; sokke klúskes
binne net yn 'e hotelkeamers sitewearre, mar ûnder yn it hotel, by de resepsje.

Hotels beskikke fierders oer in eigen restaurant dêr't hotelgasten ite kinne, en
faak ek oer in eigen kafee, de saneamde hotelbar, dêr't dronken wurde kin. Om't
sa'n bar him yn it hotel befynt en de bûtendoar dus op slot dien wurde kin
sûnder dat dat de gasten behinderet om harren keamers te berikken, hoecht sa'n
gelegenheid him net oan 'e wetlik fêstleine slutingstiden foar
horeka-gelegenheden te hâlden. Hotelgasten kinne by in ferbliuw yn in hotel
kieze foar inkeld en allinnich in oernachting (yn it fakjargon lozjys), in
oernachting mei brea-iten (lozjys en brogge), in oernachting mei brea-iten en
diner (healpensjon), in oernachting mei brea-iten, lunch en diner (folpensjon),
of in oernachting mei brea-iten, lunch, diner, drankjes en oanfoljende
fasiliteiten (all inclusive). Fral yn toeristyske plakken binne
all inclusive-ferbliuwen tige populêr.



https://fy.wikipedia.org/wiki/Honkbal

Honkbal (Ingelsk: Baseball) is in slachsport dy't spile wurdt troch twa teams
mei njoggen spilers. It spul komt oarspronklik út de Feriene Steaten.
Hjoed-de-dei is honkbal ek populêr yn Meksiko, de Kariben en grutte dielen fan
Azië. Yn Europa is de sport net hiel bot populêr.

It spul wurdt spile troch twa teams dy't beide njoggen spilers hawwe. Om bar
meie de teams de bal slaan (de saneamde offense) en kinne dêrmei runs (punten)
meitsje. In run is helle as in spiler oer alle trije feilige stânplakken
(iental: base, meartal bases) weromkomt op de home plate (begjin-/einpunt).

Tusken de pitcher (balgoaier) en de catcher (balheiner) stiet de spiler fan de
slachpartij dy't trije kânsen hat om de bal sa fier mooglik it fjild yn te
slaan. De pitcher en de catcher binne fan de ferdigenjende partij. De pitcher
sil besykje de bal troch de catcher heine te litten, sûnder dat de bal dus slein
wurdt troch de spiler fan de slachpartij. Dêrby jildt de regel foar de pitcher
dat hy op in bepaalde hichte goaie moat, tusken knibbels en earmtakke fan de
spiler fan de slachpartij. De spiler fan de slachpartij stiet dan op de home
plate, wat syn begjinpunt is. As de spiler fan de slachpartij slein hat komt er
nei syn trije stânplakken wer werom op de home plate. As hy mar ien slach nedich
hat om oer alle trije stânplakken werom te kommen op de home plate, dan hat dy
spiler in homerun helle.

As it team ien kear slachpartij west hat en ien kear ferdigene hat, dan is der
sprake fan ien inning. Nei njoggen innings is it spul dien.



https://fy.wikipedia.org/wiki/Holokaust

De Holokaust (ôflaat fan it Grykske ὁλόκαυστον holókauston, 'folslein
ferbaarnd'), as Shoah, Shoa of Sjoa (Hebriuwsk: שואה Ha-Shoah, 'katastrofe') is
in begryp dat brûkt wurdt foar de likernôch seis miljoen Jeropeeske Joaden dy't
wilens de Twadde Wrâldkriich ombrocht binne, troch it stribjen fan de Nazi's om
de Joaden út te roeien. Ek oare groepen as de homo's, Sigeuners, Jehova's
Tsjûgen, it Slavyske ras, lichaamlik beheinden en politike tsjinstanners fan de
Nazi's waarden systematysk útroeit. It beslút ta de Endlösing fan de Joaden
waard nommen op de Wannseekonferinsje yn 1942.

Sa't de namme it oantsjut wie in konsintraasjekamp (of wurkkamp) in plak dêr't
tsjinstanners byelkoar brocht waarden, yn dit gefal fral Joaden. Fan dêre
waarden de finzenen mooglik nei ferneatigingskampen ferfierd. In oare
mooglikheid wie it brûken fan finzenen as arbeiders.

Yn in ferneatigingskamp waarden de finzenen dy't net sûn genôch wienen om te
wurkjen mei gas fermoarde. In stikmannich fan dy finzenen waarden ek brûkt as
arbeiders om it swiere wurk foar de Nazisoldaten te dwaan. By eintsjebeslút
soene hja ek deadien wurde. De ferneatigingskampen wienen meast yn Poalen:

In oar skaaimerk wie it brûken fan minsken foar medyske eksperiminten. Dútske
dokters dienen sokke eksperiminten yn de kampen fan Auschwitz, Dachau,
Buchenwald, Ravensbrück, Sachsenhausen en Natzweiler.

Meast ferneamd is de dokter Josef Mengele, dy't yn Auschwitz wurke. Syn part fan
it spultsje wie it testen fan minsken yn drukkeamers, testen fan drugs, minsken
ynfrieze, mei gemysk guod de eachklear fan bern besykje te feroarjen,
amputaasjes en oare ferskriklike ûndersiken.

Wat er noch mear dien hat is net bekend omdat gâns papieren mei gegevens troch
Dr. Otmar von Verschuer fan it Keizer Wilhelm Ynstitút ferneatige binne. Minsken
dy't in ûndersyk fan Mengele oerlibbe hienen waarden deadien.

Hy wurke meast mei Sigeunerbern. Hy soe har snuobbersguod en boartersguod jaan,
en persoanlik nei de gaskeamer liede. Hja neamden him Omke Mengele. Vera
Alexander wie in Joadin dy't yn Auschwitz finzen wie en naam 50 bern foar har
noed:

Wilens de Twadde Wrâldkriich waarden der getto's makke troch de Nazis om Joaden
en Sigeuners yn op te sluten. In getto is in buert yn in stêd mei muorren
deromhinne, dêr't in soad Joaden byïnoar wenje moasten. It begryp getto wurdt
meast brûkt, mar eartiids tsjutten de Nazi's it oan as 'Judischer Wohnberzirk'
of 'Wohngebiet der Juden', it kin beide oerset wurde as Joadsk Wengebiet.

De Nazi sette yn 1939 útein mei it ferfieren fan Poalske Joaden nei de ornearre
buerten yn de Poalske stêden. De earste grutte getto, dy fan Piotrków
Trybunalski, wie yn oktober 1939 ree. Om in getto hinne stiene muorren, eltse
Joad dy't útnaaie woe waard deasketten. It Getto fan Warsjau is de grutste
getto's, dêr hawwe 380.000 minsken yn opsletten sitten.

Fan de 852 Fryske Joaden oerlibje mar 235. It meastepart wenne yn Ljouwert. Der
ha ek lytsere Joadske mienskippen yn Harns, Gordyk, Snits en yn de Lemmer west.
.

Titus Brandsma en Jens Emil Mungard binne ferneamde Friezen dy't mei de
Holokaust deadien binne.



https://fy.wikipedia.org/wiki/Hawa%C3%AF

Hawaï of mei in sekuerdere stavering Hawaiï (Ingelsk: Hawaii, útspr.:
[hə'wa:iji], likernôch "huh-ûaai-jy"; Hawaïaansk: Hawai‘i, útspr.: [hə'vɐjʔi],
likernôch "huh-vui-y"), offisjeel de Steat Hawaï (Ingelsk: State of Hawaii;
Hawaïaansk: Moku‘āina o Hawai‘i), is ien fan 'e fyftich steaten dy't mei-inoar
de Feriene Steaten fan Amearika foarmje. Hawaï, byneamd de Aloha State (nei it
bekende Hawaïaanske groetwurd), beslacht in fulkanyske eilannegroep (de
Hawaï-eilannen), dy't midden yn 'e Stille Oseaan leit, op 3.800 km ôfstân fan it
Amerikaanske fêstelân.

De haadstêd fan 'e steat is Honolulu, dat teffens de grutste stêd is. Neffens in
skatting út 2014 hie Hawaï doe rom 1,4 miljoen ynwenners, wêrmei't it kwa
befolkingsgrutte de 40e steat fan 'e Feriene Steaten is. Oangeande oerflak is
Hawaï mei rom 88.300 km² de 43e steat. Hawaï is de iennichste Amerikaanske steat
dêr't de mearderheid fan 'e befolking fan Aziatysk komôf is. It wie yn 1959 de
fyftichste en lêste steat dy't talitten waard ta de Amerikaanske Uny, en it
stiet bekend om syn tropyske klimaat en syn natoerskientme. Sadwaande hat Hawaï
him ûntjûn ta ien fan 'e wichtichste toeristyske bestimmings fan 'e wrâld.

De steat Hawaï is ferneamd nei de Hawaï-eilannen, en dy arsjipel is wer ferneamd
nei it grutste eilân, Hawaï. It eilân Hawaï soe neffens de Hawaïaanske mytology
ferneamd wêze nei Hawai‘iloa, de legindaryske Polynezyske seefarder dy't de
arsjipel as earste ûntdiek. Ek wurdt wol beweard dat de namme ôflaat is fan
Hawaiki, it mytyske plak dêr't de Polynezyske folken oarspronklik wei kommen
wêze soene. Hawai‘i, de Hawaïaanske foarm fan 'e namme, is troch prosessen fan
klankferskowing etymologysk en linguïstysk ekwifalint oan Savai‘i yn it
Samoaansk, dat de namme fan it grutste eilân fan Samoä is.

De steat Hawaï omfiemet hast de hiele Hawaï-arsjipel, dy't rûchwei yn 'e midden
fan 'e Stille Oseaan leit. Geografysk en folkekundich heart Hawaï ta Polyneezje
en yn grutter ferbân ta Oseaanje, mar beslist net ta Noard-Amearika. De
eilannegroep is foarme troch fulkanyske aktiviteit en strekt him út oer in
ôfstân fan 2.400 km², fan it eilân Hawaï yn it súdeasten oant it atol Kure yn it
noardwesten. Allinnich it eilân Midway, dat in ûnynkorporearre territoarium fan
'e Feriene Steaten is, falt bûten de steat Hawaï.

De steat beslacht in oerflak fan 28.311 km², wêrfan't 41,2% út wetter bestiet,
wat 16.636½ km² oan lân oerlit. De eilannen hawwe yn 'e Feriene Steaten har
eigen tiidsône, nammentlik de Hawaïtiidsône (UTC –6, gjin simmertiid). De steat
bestiet út 8 gruttere eilannen yn it súdeasten, wêrfan't 7 bewenne binne en dy't
bekendsteane as Boppewynske Hawaï-eilannen, mei dêropta yn it noardeasten 10
lytsere eilannen en atollen en 119 eilantsjes en riffen, dy't allegear ûnbewenne
binne. Mei-inoar foarmje dizze eilantsjes de Noardwestlike Hawaï-eilannen of de
Underwynske Hawaï-eilannen. De acht haadeilannen binne (fan grut nei lyts):

Hawaï wurdt oan alle kanten omjûn troch de iepen Stille Oseaan. De steat hat in
kustline fan 1.210 km, wat de op trije nei langste kustline fan alle
Amerikaanske steaten is (nei dy fan Alaska, Floarida en Kalifornje). De
ûnderskate eilannen fan Hawaï wurde faninoar skaat troch in kompleks systeem fan
seestrjitten, wêrfan't it ‘Alalākeiki-kanaal, tusken Maui en Kahoölawe, mei
11,3 km it smelst is, en it Ka‘ie‘ie Waho-kanaal, tusken Oähû en Kauaï, mei
116 km it breedst. It heechste punt yn 'e steat is de fulkaan de Mauna Kea, op
it eilân Hawaï, mei in hichte fan 4.205 m boppe seenivo; it leechste punt is it
oerflak fan 'e Stille Oseaan.

De Hawaï-eilannen hawwe har ûntjûn trochdat de Pasifyske plaat mei in faasje fan
likernôch 51 km yn 'e miljoen jier yn 'e rjochting fan it noardwesten oer in
fulkanysk aktyf plak yn 'e mantel fan de Ierde hinne skoot. Sadwaande hat it
meast súdeastlike eilân (hjoed de dei Hawaï) aktive fulkanen, wylst de oare
eilannen dy net mear hawwe. Boppedat is it meast súdeastlike eilân ek it
grutste, mei't dizze fulkanysk foarme eilannen meitiid stadichoan belúnje, oant
se úteinlik wer yn 'e see fuortsakje. Sadwaande wurde de Hawaï-eilannen ek wat
langer wat lytser neigeraden dat men fierder nei it noardwesten ta giet. It
âldste eilân is Kure, dat likernôch 28 miljoen jier lyn foarme waard, wylst
Hawaï mei in âldens fan 400.000 jier it jongste is.

Hawaï hat trije aktive fulkanen, dy't allegear op it eilân Hawaï lizze. Dat
binne de ûnbidich grutte Mauna Loa, dy't mear as de helte fan it oerflak fan it
eilân yn beslach nimt; de lytse Hualālai; en de Kīlauea, dy't feitlik sûnt 1983
sûnder ophâlden oan it útbarsten is. Op it eilân Hawaï leit ek de Mauna Kea, de
heechste berch fan 'e steat, dat eins in sliepende fulkaan is. Op it eilân Maui
leit de Haleakalā, dy't ek sliept en dy't foar it lêst yn 1790 útbarsten is.
Alle oare fulkanen fan Hawaï binne dea. Op 35 km súdeastlik fan it eilân Hawaï
is fierders allegeduerigen de ûnderseeske fulkaan de Loihi aktyf, dy't no oant
980 m ûnder it see-oerflak rikt. It tinken is dat de Loihi tusken 10.000 en
100.000 jier fan no ôf troch it see-oerflak hinne brekke sil, sadat der in nij
eilân ûntstiet.

De ierste bewenners fan 'e Hawaï-eilannen wiene Polyneziërs, dy't nei alle
gedachten fan 'e Markwesaseilannen kamen (no ûnderdiel fan Frânsk-Polyneezje).
Hja berikten Hawaï omtrint it jier 300 (n.Kr.), en waarden neffens de
Hawaïaanske oerlevering laat troch de legindaryske seefarder Hawai‘iloa. In
twadde migraasjeweach, ôfkomstich fan Raiatea en Bora Bora (ek yn
Frânsk-Polyneezje) berikt Hawaï yn 'e alfde iuw. Guon skiedkundigen binne op
grûn fan 'e Hawaïaanske oerlevering fan betinken dat it in lettere groep
lânferhuzers út Tahity wie, dy't om it jier 1000 hinne de kaste fan 'e ali‘i of
haadlju op Hawaï yntrodusearre. Oaren wize derop dat der gjin archeologysk
bewiis is foar sa'n migraasjeweach dy't ôfkomstich wie fan Tahity.

De lânseigen Hawaïaanske maatskippij karakterisearre him troch in stadige taname
fan 'e befolkingsgrutte, sadat úteinlik alle acht gruttere eilannen bewenne
rekken. It gewoane folk waard regearre troch pleatslike ali‘i ("haadlju") dêr't
ornaris in ali‘i nui ("kening") boppe stie dy't it hiele eilân regearre. Yn 'e
twadde helte fan 'e achttjinde iuw klearre de hegemony fan Maui, dat ûnder it
regear fan Kahekili II (1765-1794) ferskate oare eilannen ferovere, it paad foar
de úteinlike steatkundige ienwurding fan Hawaï.

It hat wol kâns dat Spaanske seefarders de Hawaï-eilannen al yn 'e sechstjinde
iuw besochten, twahûndert jier foar de offisjele ûntdekking fan 'e arsjipel.
Mei't dêr lykwols gjin goede dokumintearring fan bestiet, wurdt dat troch de
measte histoarisy fansiden skood. Sadwaande wurdt it besyk dat de Britske
ûntdekkingsreizger James Cook op 18 jannewaris 1778 oan 'e arsjipel brocht, noch
altyd rûnom beskôge as de ûntdekking fan Hawaï. Cook, dy't de arsjipel de
Sandwicheilannen neamde, kearde yn jannewaris 1779 nei de eilannen werom en fûn
doe op it eilân Hawaï de dea by in troch him folslein ferkeard ynskat militêr
treffen mei de lânseigen befolking.

Yn 1795 waarden de Hawaï-eilannen troch Kamehameha de Grutte, de kening fan it
eilân Hawaï, ûnder syn bewâld feriene, nei't er Kalanikūpule, de lêste kening
fan Maui en Oähû, yn 'e Slach by Nu‘uanu ferslein hie. De stifting fan it
Keninkryk Hawaï wurdt ornaris datearre fanôf dat foarfal, ek al bleaune de
noardwestlike eilannen Kauaï en Niïhau noch fyftjin jier lang selsstannich ûnder
it bestjoer fan kening Kaumuali‘i. Kamehameha de Grutte wie de stamheit fan it
Hûs fan Kamehameha, dat Hawaï regearre oant de dea fan kening Kamehameha V, yn
1872. Neitiid waarden de eilannen koart regearre troch kening Lunalilo, foar't
yn 1874 Kalākua op 'e troan kaam, dy't yn 1891 opfolge waard troch syn suster
Lili‘uokalani, de lêste monarch fan Hawaï.

Underwilens hiene har in protte blanken, benammen Amerikanen, op 'e eilannen nei
wenjen setten. Yn 't earstoan wiene dat fral sindelingen, dy't de lânseigen
befolking ta it kristendom besochten te bekearen. Yn 1824 boekten se in grut
súkses doe't se keninginne Ka‘ahumanu, de widdo fan Kamehameha de Grutte, safier
krigen dat se har dope liet. Mar fral ûnder it regear fan kening Kamehameha III,
de earste kristlike kening fan Hawaï, krigen sindelingen in protte ynfloed en
waard ien fan harren, Hiram Bingham I, in prominint keninklik riedshear. Yn 'e
twadde helte fan 'e njoggentjinde iuw waard de mearderheid fan 'e Hawaïaanske
befolking bekeard ta it protestantisme of it roomsk-katolisisme.

Oare iere blanke besikers fan 'e Hawaï-eilannen wiene fral walfiskfarders en
houtsjers, dy't foar it sandelhout kamen. De blanken brochten in protte sykten
mei dêr't de lânseigen befolking gjin ymmuniteit tsjin hie, lykas de gryp,
mûzels en pokken, en fan gefolgen kromp de Hawaïaanske populaasje yn 'e tachtich
jier nei de oankomst fan Cook fan likernôch 300.000 oant net mear as 60.000
minsken. In oare besmetlike sykte dy't Hawaï mei de blanken berikte, wie lepra.
Fan 1866 oant 1969 bestie op it ôfhandige Kalaupapa-skiereilân op it eilân
Molokaï in leprakoloanje dêr't alle lju dy't oan dy sykte litten, hinne ferballe
waarden. Ferskate protestantske en roomske sindelingen giene dêr ek hinne om
mank de ferskoppelingen fan 'e Hawaïaanske maatskippij te wurkjen, wêrûnder de
Flaamske pater Damiaan de Veuster en de Dútsk-Amerikaanske non Marianne Cope,
dy't neitiid beide hillich ferkearre binne.

Tsjin 'e 1840-er jierren begûnen har behalven sindelingen ek blanke keaplju op
'e Hawaï-eilannen nei wenjen te setten, en yn 'e twadde helte fan 'e
njoggentjinde iuw waarden der op 'e eilannen grutte sûkerreidplantaazjes
oanlein. Dy wiene eigendom fan blanke plantaazje-eigners en waarden bewurke
troch lânseigen fjildarbeiders, mei as gefolch dat der in rike blanke elite
ûntstie. Hoewol't de Feriene Steaten yn 1842 de ûnôfhinklikheid fan it Keninkryk
Hawaï erkend hiene, en de beide lannen diplomatike relaasjes ûnderholden, waard
it lânseigen bestjoer fan Hawaï troch Amerikanen net foar fol oansjoen.

Doe't keninginne Lili‘uokalani yn 1893 plannen oankundige foar in nije grûnwet
dy't de macht fan 'e blanke elite beheine soe, wie dat foar dyselden oanlieding
om by in steatsgreep sels de macht op Hawaï te gripen. Mei militêre stipe fan 'e
Feriene Steaten waard begjin 1893 de keninginne ôfset, wêrnei't yn july 1894
(nei in perioade fan provysjoneel regear) de Republyk Hawaï útroppen waard.
Wylst de lânseigen befolking ûnderdrukt waard, stjoerden de nije blanke
machthawwers oan op anneksaasje troch de Feriene Steaten. Nettsjinsteande alle
eardere betsjûgings fan freonskip troch de Amerikanen oan it adres fan 'e
Hawaïanen waard de Amerikaanske anneksaasje fan Hawaï plak op 6 july 1898 in
feit, wêrby't de Hawaïanen op snoade wize har eigen lân ûntnadere waard.

Neitiid foarme Hawaï rom sechstich jier lang it Territoarium Hawaï, dat yn 1900
in beheinde foarm fan selsbestjoer krige. Ferskate kearen rûn yn dy snuorje it
besykjen fan 'e blanke middenstân om Hawaï as in folweardige steat ta de
Amerikaanske Uny talitten te krijen, op 'e non, fanwegen de wjerstân fan 'e rike
plantaazje-eigners. Dy fûnen de territoriale status nammentlik handich om't se
dêrûnder goedkeape arbeidskrêften út Japan, Sina, Koreä en de Filipinen oanlûke
koene, wylst soks foar steaten ferbean wie.

Op 'e iere moarn fan 7 desimber 1941 fierden bommesmiters fan 'e Japanske
Keizerlike Marine in ferrassingsoanfal op 'e marinebasis Pearl Harbor en oare
Amerikaanske militêre doelen op it eilân Oähû út. Dêrby waarden 21 marineskippen
ta sinken brocht of earnstich skansearre en 188 militêre fleantugen ferneatige.
Teffens kamen 68 boargers en 2.335 Amerikaanske soldaten en matroazen om,
wêrfan't 1.177 ferdronken yn it sonken slachskip de USS Arizona. Fan gefolgen
rekken de Feriene Steaten doe aktyf yn 'e Twadde Wrâldoarloch behelle.

Yn 'e 1950-er jierren waard de macht fan 'e plantaazje-eigners brutsen doe't de
bern fan 'e Aziatyske ymmigranten dy't sy sels binnenhelle hiene,
mearderjierrich waarden en as Amerikaanske steatsboargers it stimrjocht krigen.
De Republikeinske Partij fan Hawaï, dy't doedestiden dominearre waard troch de
plantaazjehâlders, ferlear de ferkiezings yn it foardiel fan 'e Demokratyske
Partij, dy't de status fan steat neistribbe. By in referindum op 27 juny 1959
stimde 94,3% fan 'e befolking fan Hawaï foar lidmaatskip fan 'e Feriene Steaten,
en op 21 augustus fan dat jier waard Hawaï as de fyftichste (en oant no ta
lêste) steat talitten ta de Amerikaanske Uny.

Fan 'e 1960-er jierren ôf ûntjoech Hawaï him ta in ikoanyske fakânsjebestimming
en waard it toerisme de wichtichste pylder fan 'e steatsekonomy. Mei troch de
belangstelling fan bûtenlânske toeristen foar sokke saken, kaam der fan 'e
1970-er jierren ôf op Hawaï oandacht foar de lânseigen taal en kultuer fan 'e
eilannen. Under de nije steatsgrûnwet fan 1978 waard it Hawaïaansk in offisjele
taal, mei in lykweardige status oan it Ingelsk. Teffens waard doe it Buro fan
Hawaïaanske Saken oprjochte, in oerheidsynstânsje dy't ta doel hat om 'e
lânseigen kultuer te beskermjen en út te dragen. Yn 1993, hûndert jier nei dato,
naam it Amerikaanske Kongres de saneamde Untskuldigingsresolúsje oan, wêryn't
ekskús makke waard foar de rol dy't de Feriene Steaten spile hiene yn it
omsmiten fan 'e Hawaïaanske monargy en ûnôfhinklikheid.

Hawaï bestiet bestjoerlik út mar 5 countys. De steatshaadstêd, Honolulu, leit yn
Honolulu County, dy't it hiele eilân Oähû beslacht. Krekt as alle Amerikaanske
steaten wurdt Hawaï bestjoerd troch in steatsregear mei oan it haad de
gûverneur. De wetjaande macht is yn 'e hannen fan it Steatskongres fan Hawaï,
dat bestiet út 'e Steatssenaat mei 25 sitten en it Steatshûs fan Offurdigen mei
51 sitten. Yn 'e Amerikaanske Senaat wurdt Hawaï, lykas alle Amerikaanske
steaten, fertsjintwurdige troch 2 senators. Yn it Amerikaanske Hûs fan
Offurdigen hat Hawaï, fanwegen syn relatyf lytse befolking, ek 2 sitten.

It politike lânskip fan Hawaï wurdt behearske troch de beide grutte Amerikaanske
politike partijen, de Demokratyske Partij en de Republikeinske Partij. Yn
presidintsferkiezings stimt Hawaï hast altyd yn mearderheid Demokratysk. De
Demokraat Barack Obama, de earste swarte presidint fan 'e Feriene Steaten, is
hikke en tein op Hawaï.

Op Hawaï binne noch ferskate oare politike organisaasjes aktyf, wêrfan't de
measten in lânseigen Hawaïaansk nasjonalisme útdrage. Guon dêrfan, lykas de Ried
foar Lânseigen Hawaïaanske Foarútgong (CNHA) en de Nasjonale Hawaïaanske
Organisaasje (NHO) wolle de politike, taalkundige en kulturele rjochten fan 'e
lânseigen Hawaïanen binnen it ramt fan 'e Feriene Steaten feilichstelle en
útwreidzje. Oaren, lykas In Rop om Ienheid (ACFU), de Gearkomste fan it
Hawaïaanske Folk (Ka Lāhui Hawai‘i), Ka Pākaukau, de Naasje fan it Keninkryk
Hawaï (KHN) en de Naasje fan Hawaï (NOH) stribje aktyf nei ôfskieding fan 'e
Feriene Steaten en weroprjochting fan in ûnôfhinklike Hawaïaanske steat.

Al dizze organisaasjes foarmje mei-inoar de saneamde Hawaïaanske
soevereiniteitsbeweging. De oanhingers dêrfan beskôgje it Amerikaanske bestjoer
fan Hawaï faak as in oanhâldende militêre besetting troch in bûtenlânske macht.
De Gearkomste fan it Hawaïaanske Folk wie fan 1993 oant 2012 lid fan 'e UNPO, de
alternative Feriene Naasjes foar minderheden dy't net fertsjintwurdige wurde
troch it lân dêr't se yn libje.

Histoarysk stipe de ekonomy fan Hawaï benammen op lytsskalige lânbou en
fiskerij. Yn 'e earste helte fan 'e njoggentjinde iuw wie fierders de
walfiskfeart wichtich en ek boskbou op it mêd fan sandelhout. Geandewei de
njoggentjinde iuw waarden op 'e measte eilannen grutte sukerreidplantaazjes
oanlein, dy't oant fier yn 'e tweintichste iuw ien fan 'e wichtichste pylders
fan 'e Hawaïaanske ekonomy bleaune. Dêrnjonken wie ek it kweken fan ananassen
(fral op Lanaï) wichtich. Sûnt de 1960-er jierren hat de ekonomy fan 'e steat
him lykwols mear diversifiëarre.

Tsjintwurdich is it toerisme fierwei de wichtichste ekonomyske sektor, dy't foar
24,3% bydraacht oan it bruto steatsprodukt. Op dat mêd is de ynternasjonale
lofthaven fan Hawaï, it Honolulu International Airport, fan grut belang, dêr't
yn 2007 62,3% fan 'e 7,6 miljoen toeristen oankamen dy't dat jiers de eilannen
besochten. It sintrum fan 'e toeristyske yndustry fan Hawaï is Waikiki, in wyk
fan Honolulu, dy't bekend stiet om it strân Waikiki Beach. Allinnich al yn
Honolulu bringt it toerisme jiers $10 miljard yn 't laadsje. Njonken it toerisme
is foar de Hawaïaanske ekonomy ek de hannel wichtich. Datoangeande hat Honolulu
him ûntwikkele ta ien fan 'e grutste trochfierhavens fan 'e Feriene Steaten. De
Amerikaanske Striidkrêften ûnderhâlde ferskate bases op eilannen hawwe der
likernôch 75.000 manskippen stasjonearre. Yn 2009 joegen de Striidkrêften op
Hawaï foar $12,2 miljard út.

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Hawaï yn 2014 1.420.000
ynwenners, wat in groei fan 4,4% is yn ferhâlding ta de stân fan saken yn 2010.
De befolkingstichtens wie yn 2014 82,6 minsken de km². De grutste stêd fan 'e
steat is Honolulu, mei 391.000 ynwenners yn 2010. Alle oare stêden op 'e
eilannen binne stikken lytser. De befolking en befolkingstichtens fan 'e acht
haadeilannen is sa:

Neffens gegevens fan 'e Amerikaanske folkstelling fan 2010 wie de etnyske opbou
fan 'e befolking fan Hawaï doe sa: 38,6% Aziaten; 22,7% blanken; 10,0% lânseigen
Hawaïanen en oare Polyneziërs, Melaneziërs en Mikroneziërs; 8,9% Latino's; 1,6%
swarten; 0,3% Yndianen; 17,9% oaren of fan mingd etnysk komôf. Dêrmei is Hawaï
de iennichste Amerikaanske steat dêr't Aziaten de grutste befolkingsgroep
foarmje. Teffens hat Hawaï it heechste persintaazje lju fan mingd etnysk komôf
fan alle Amerikaanske steaten.

De folkstelling fan 2010 frege ek neier op etnyske identifikaasje yn, wêrby't
men (by mingd komôf) mear as ien etnyske groep oankruse koe. Op basis fan dy
gegevens binne de grutste subgroepen ûnder de Aziaten op Hawaï Filipino's (14,6%
fan 'e totale Hawaïaanske befolking), Japanners (13,6%), Sinezen (4,0%) en
Koreänen (1,8%). Under blanke Hawaïanen wiene de grutste oarsprongsgroepen
Dútsers (7,4%), Ieren (5,2%), Ingelsen (4,6%), Portegezen (4,3%) en Italjanen
(2,7%). Fan 'e Latino's wiene de grutste groepen Portorikanen (3,2%) en
Meksikanen (2,6%). De lânseigen Hawaïanen makken mei mar 80.000 minsken 5,9% fan
'e befolking út; dêrnjonken waarden oare oansjenlike Polynezyske
befolkingsgroepen foarme troch de Samoänen (2,8%) en de Tonganen (0,6%).

De offisjele talen fan Hawaï binne it Ingelsk en dêrnjonken, sûnt 1978, ek it
Hawaïaansk. De offisjele status fan it Hawaïaansk is lykwols fral symboalysk,
wylst foar it bestjoer yn 'e praktyk frijwol inkeld fan it Ingelsk gebrûk makke
wurdt. Neffens gegevens fan 'e Amerikaanske folkstelling fan 2000 wie it Ingelsk
doe foar 73,4% fan 'e befolking de memmetaal. It Hawaïaansk hat noch mar 2.000
memmetaalsprekkers, al binne der fierders noch 22.000 lju dy't it as twadde taal
sprekke.

Oare talen as it Ingelsk dy't op Hawaï sprutsen waarden, wiene yn 2000 it
Tagalochsk (5,4%), Japansk (5,0%), Ilokaansk (4,1%), Hawaïaansk (1,7%), Spaansk
(1,7%), Koreaansk (1,6%), Sineesk (1,2%) en Samoaansk (1,0%). (Tagalochsk en
Ilokaansk binne Filipynske talen.) Fierders wurdt op Hawaï ek it Hawaïaansk
Kreoalsk-Ingelsk sprutsen, in kreoalske taal dy't de memmetaal fan in protte lju
is en troch in soad oaren as twadde taal sprutsen wurdt. Men fynt dizze
taalfoarm yn 'e offisjele statistiken lykwols net werom om't it Amerikaanske
regear it as in dialekt fan it Ingelsk beskôget.

Op it mêd fan godstsjinst bestie yn 2000 29% fan 'e befolking fan Hawaï út
kristenen, wêrûnder likernôch 19% protestanten en sa'n 10% roomsen (hoewol't
oare boarnen it persintaazje roomsen op Hawaï omtrint de 22% rûze). De grutste
protestantske denominaasjes wiene de mormoanske Tsjerke fan Jezus Kristus fan de
Hilligen fan de Lêste Dagen mei 68.000 leden, de Feriene Tsjerke fan Kristus mei
20.000 leden en de Súdlike Baptistekonvinsje mei 18.000 leden. Ateïsten en
agnosten foarmje 51% fan 'e befolking. Oare godstsjinsten binne it boedisme (9%)
en it joadendom (0,8%). Alle oare religyen mei-inoar beslane 10% fan 'e
befolking.

Hawaï hat in tropysk klimaat, hoewol't temperatueren en nearens der net sa
ekstreem binne as yn oare dielen fan 'e tropen, fanwegen de frijwol oanhâldend
waaiende passaatwinen út it noardeasten. Simmerdeis leit de temperatuer oerdeis
om 31 °C hinne (nachts 24 °C), en by 't winter is de trochsneed temperatuer
oerdeis likernôch 28 °C (nachts 18 °C). It meastepart fan Hawaï ken eins mar twa
jiertiden: in drûge rite fan maaie oant oktober en in wiet skoft fan novimber
oant april.

Rekôrtemperatueren wiene 38 °C, op 27 april 1931 yn Pahala, en –11 °C yn maaie
1979 op 'e top fan 'e Mauna Kea. Op Kauaï leit op 'e eastlike fang fan 'e berch
de Wai‘ale‘ale, ien fan 'e wietste plakken fan 'e wrâld, mei in jierlikse
delslachhoemannichte fan 11.700 mm. Snie, yn 'e regel net gau assosjearre mei de
tropen, falt op Hawaï dochs op 'e heechste bergen (de Mauna Kea en de Mauna Loa
en soms op 'e Haleakalā).



https://fy.wikipedia.org/wiki/Gysbert_Japiks

Gysbert Japiks (Boalsert, 1603 - dêre, 1666) wie in Frysk skriuwer, dichter,
taalgelearde, skoalmaster en foarsjonger. Hy is ferneamd wurden troch syn
dichtwurk. Hy ûntwikkele nei it ferfal fan de Aldfryske taaltradysje in nije
Fryske kultuertaal. Dêryn skoep er sawol proaza as poëzij. Syn fersen skreau er
– lykas yn dy perioade gebrûklik – foaral om sjonge te kinnen.

De namme fan 'Gysbert Japiks' wurdt op ferskate wizen skreaun. Benammen it
patronymikum hat in soad ferskiningsfoarmen. Njonken Japiks komme ek Japicx en
Japix foar. De namme Jakobs wurdt ek wol brûkt. Gysbert syn achternamme wie
Holckema, mar dy waard net brûkt. By de foarnamme giet it om de Nederlânske
foarm Gijsbert en de Fryske namme Gysbert.

Gysbert Japiks kaam út de foarname Boalserter boargerij as soan fan Jacob
Gysberts. Syn heit wie kistemakker, diaken, belestinggarder en letter
boargemaster fan de stêd. Doe't tusken 1614 en 1616 it ferneamde stedhûs fan
Boalsert boud waard, wie Jacob Gysberts de ûntwerper en útfierder fan it
houtsnijwurk yn de riedseal. Nei de legere skoalle folge de jonge Gysbert de
Latynske skoalle en learde ta skoalmaster. As sadanich waard er yn 1625 te
Wytmarsum beneamd, yn 1637 begûn er as skoalmaster yn syn berteplak Boalsert.
Japiks troud yn 1636 mei de Ljouwerter notarisdochter Sijke Salves Nicolai.

Yn 1640 ferskynde syn earste wurk, de Friesche Tjerne. Yn de jierren nei de
Friesche Tjerne gie er troch mei it skriuwen fan poëzij en proaza,
leafdespoëzij, gelegenheidsdichten en ek in soad psalmberimings. Skriuwendewei
tocht er ek nei oer de krekte stavering fan it Frysk. De begjinsels dêrfan binne
nei syn dea publisearre en gouwen yn de njoggentjinde en tweintichste iuw noch
as referinsjepunt by staveringsdiskusjes.

Yn de jierren 1646 oant 1648 hold Franciscus Junius mei tuskenskoften by Gysbert
ta, dy’t him it Frysk learde. Franciscus Junius wie in taalkundige dy't in
wurdboek fan it Aldingelsk, Nederlânsk en Frysk meitsje woe. Syn oantekenings en
in stikmannich autografen kamen sa úteinlik yn de Bodleian Library yn Oxford
telâne. Sa krige Gysbert Japix ynternasjonale belangstelling foar syn wurk en it
Frysk. Japiks krige ek kunde oan de Fryske skiedskriuwer Symen Abbes Gabbema,
dy't it wurk fan Japiks postúm ferskine liet yn de Fryske Rymlerye. Fan it
tiidrek 1654-1661 binne ferskate brieven tusken Japiks en Gabbema bewarre
bleaun.

Gysbert Japiks en Sijke Nicolai krigen seis bern. Fiif fan syn seis bern binne
jong stoarn. Suver tagelyk mei Gysbert Japiks, stjert ek syn frou yn 1666 oan de
pest. Koart nei de dea fan Gysbert Japiks en Sijke Nicolai kaam ek harren âldste
en iennichst oerbleaune bern Salves te ferstjerren.

Japiks libbe yn in tiid fan oergong fan de renêssânse nei de barok. Beide stilen
krigen har beslach yn it wurk fan Japiks.

Yn it jier 1640 waard de Friessche Tjerne, in brulloftfers, printe. It wie it
iennichste boekwurk dat by syn libben ferskynd is. Nei syn dea waard al syn
wurk, ynklusyf de Fryske Tjerne, sammele yn de Friesche Rymlerye. Dat boek
ferskynde yn 1668, twa jier nei de dea fan Gysbert Japiks.

Gysbert Japiks wie ek foarsjonger yn de Martinytsjerke fan Boalsert. Yn it lêste
part fan de Friesche Rymlerye binne de mear as fyftich Fryske psalmeberimings
fan Gysbert Japix gearbrocht, dêr 't de Boalserter dichter paadsljochtsjend wurk
mei dien hat foar it brûken fan it Frysk as tsjerketaal.

Gysbert Japiks hat yn de Fryske literatuer gâns betsjutting krigen omdat er op
in heech nivo dichtwurken makke, yn in tiid dat it Frysk net folle skreaun
waard. Gysbert Japiks moat al by syn libben nasjonale en ynternasjonale
bekendheid hân hawwe. Gysbert Japiks waard opnommen yn de Kanon fan de Fryske
skiednis en sûnt 1947 wurdt troch Deputearre Steaten fan Fryslân de Gysbert
Japicxpriis takend.

Mei troch Everwinus Wassenbergh fan de Frjentsjerter universiteit kaam der om
1800 hinne mear omtinken foar it wurk fan Japiks. It Gysbert Japiksfeest dat yn
1823 yn Boalsert holden waard kin sjoen wurde as it begjin fan de Romantyk yn de
Fryske literatuerskiednis. Nei twa wurken oer Gysbert Japiks dy't troch Joast
Hiddes Halbertsma skreaun waarden yn de tweintiger jierren fan de 19e iuw groeid
sawol de taalkundige as literêre ynteresse. Yn de 20e iuw waard it wurk fan
Gysbert Japiks foar fiif ferskillende (taalkundige) proefskriften brûkt.

It jier 2003, fjouwerhûndert jier nei de bertedei fan Gysbert Japiks, waard
troch de provinsje útroppen ta Gysbert Japiksjier. Yn it jier 2003 is syn wurk
op 'e nij útjûn. Dizze kear oerset yn it hjoeddeistich Frysk en it Nederlânsk.
De titel wie "Gysbert Japix, een keuze uit zijn werk". Yn it ramt fan it Gysbert
Japiksjier ferskynde ek de Gysbert Japiks trilogy. De trilogy is in bondeling
fan trije romans oer Gysbert Japiks, dy't skriuwer Pieter Terpstra by syn libben
skreaun hat.

Troch de provinsje Fryslân hinne hawwe suver alle (gruttere) plakken in Gysbert
Japiksstrjitte (ek skreaun as Gysbert Japicxstrjitte). Yn Wytmarsum stiet in
boarstbyld fan Gysbert Japiks. By de Martinytsjerke yn Boalsert is in stânbyld
op sokkel delset, dat yn 1966 troch keninginne Juliana ûntbleate waard. Yn
Boalsert is in brêge nei him neamd, de Gysbert Japiksbrêge, dêr't in tinkstien
ynmitsele wurden is. Yn it bertehûs fan Gysbert Japicx oan de Wipstrjitte 6 yn
Boalsert sit sûnt 1997 it Gysbert Japiks Museum (mei tekstwinkel).



https://fy.wikipedia.org/wiki/Grienl%C3%A2n

Grienlân (Grienlânsk: Kalaallit Nunaat, Deensk: Grønland) is in eilân yn de
noardlike Atlantyske Oseaan, noardeast fan Kanada. Mei in oerflakte fan
2.166.086 km2 is it it grutste eilân fan'e wrâld. Grienlân makket diel út fan it
keninkryk Denemarken. Sûnt 1979 hat it lykwols in ûnôfhinklike posysje tsjinoer
Denemarken (status aparte) en it makket sûnt 1985 gjin diel mear út fan de
Europeeske Uny. De haadstêd is Nuuk.

Grienlân heart geografysk besjoen by Noard-Amearika, en geologysk ta it
Kanadeeske skyld. Goed 80% fan it lân is bedekt mei in tsjokke iislaach fan
maksimaal 3 km dikte. Allinnich de kuststreek fan 15-150 km breed, foaral yn it
suden en westen kin bewenne wurde, mei troch de ynfloed fan de Golfstream. De
kusten binne ynkerfd mei ûnbidige fjorden en gletsjers, dêr't regelmjittich
iisbergen fan ôfbrekke. Grienlân hat in poalklimaat.

De oarspronklike ynwenners binne de Inuit (ek Eskimo's neamd). Sy wienen fanâlds
nomaden en foarmje lykwols noch in lytse groep. It grutste part fan de ynwenners
libbet yn it súdwesten en sy binne de Grienlanners, in griemmank fan Denen en
Inuit. De taal dy't sy sprekke is Grienlânsk, dat is in Inuit dialekt. It Deensk
en it Grienlânsk binne de offisjele talen. In tredde groep ynwenners bestiet út
Europeanen, foaral Denen. Fierders binne der yn de basis Thule Amerikaanske
soldaten legere.

De wichtigste religy is lykas yn Denemarken it luteranisme. It kristendom is om
it earste millennium hinne troch de Yslânske kolonisten brocht.

It grutste diel fan de Grienlanners is Kristen. Goed 64,2% fan de Grienlânners
heart ta de Evangelysk-Luterske Tsjerke. De Pinkstertsjerken is tige aktyf.
Likernôch 2,8% fan de befolking heart hjir ta. Fierders heart 27,4% fan de
Grienlanners by in oare Kristlike Tsjerke. 3,4% is net religieus.

De Grienlânske ekonomy leunt benammen op de fiskfangst, de jacht, skiephâlderij
en mynbou. Men eksportearret û.a. walfiskprodukten, pelzen. Mynbouprodukten as
kryolyt, kwarts, glimmer, lead, sink en izererts wienen ek de wichtichste
eksportprodukten, mar de lêste myn waard yn 1990 sletten.

Grienlân is sûnt 1953 selsstannich fan Denemarken. Yn 1979 waard dizze
selsstannigens fierder útwreide. It haad fan'e steat Grienlân is de Deenske
keninginne Margaretha II. In gûverneur ferfolt ynstee fan de keninginne de rol
fan lânfâd.

Grienlân is in parlemintêre demokrasy mei algemien stimrjocht en hat in
parlemint mei 31 setels (Landsting). Der is in kabinet mei in premier en faak
soarget de grutste partij yn it parlemint foar de premier.

Grienlân is - yn tsjinstelling mei Denemarken - gjin lid fan de Europeeske
Mienskip.



https://fy.wikipedia.org/wiki/Goaten

De Goaten wienen in East-Germaansk folk dat in wichtige rol spile yn de delgong
fan it West-Romeinske Ryk.

De Goaten soenen neffens oerlevering út is suden fan Skandinaavje (Sweden) komd
wêze. Neffens guon is it eilân Gotlân yn de Eastsee nei harren ferneamd.
Skiedkundigen binne it dêr net oer iens. Guon geane derfan út dat dizze ferhalen
yn wêzen klopje, ek om it foarkommen fan Goaten yn dy krite. Oaren twifelje oan
dizze ôfkomst, en tinke dat it oer twa ferskate folken giet mei nammen dy't
tafallich op inoar lykje.

Mear wissens hawwe wy oer it tiidrek koart foar it begjin fan de jiertelling. De
Goaten wennen doe oan wat no de Poalske kust is. Archeologen kenne har
oerbliuwsels dêr as de Wielbark-kultuer. Yn de twadde en tredde iuw wreiden de
Goaten har út nei it suden, oer Poalen, Wyt-Ruslân en Oekraïne.

De eardere Goaten wienen nei alle gedachten feehoeders en libben fan jacht en
sammeljen. Neffens de oerlevering hienen se keningen, mar dy waarden
meastentiids keazen dan dat sprake wie fan in echte allinnich hearsker. Der
binne in oantal foaroansteande geslachten bekend lykas de Balta by de Fisigoaten
of de Amal by de Ostrogoaten. Neist de Goaten wienen der noch oare
East-Germaanske stammen, grutte en lytsere lykas de Bourgonden, de Fandalen, de
Gepiden, de Rugjers, de Herulen, Bastarnen en de Skieren. It liket derop dat de
Goaten ynearsten troch de Fandalen ûnderwurpen wienen, mar harren letter frij
fochten hawwen; wis en waarachtich is dat lykwols net.

Yn de tredde en fjirde iuw loeken de Goaten nei it suden, en festigen harren yn
it gebiet tusken de Donau en de Don, it tsjintwurdige Roemeenje en Oekraïne. De
splitsing yn Ostrogoaten en Fisigoaten (betiden ferkeard ferbastere ta
East-Goten en West-Goaten) stammet wierskynlik út de tiid nei harren oankomst
dêre. Der ûntstienen twa Goatyske riken, de klassike skriuwers meitsje sûnt
om-ende-by 270 melding fan twa ferskillende stammen. Nettsjinsteande alle
omswervingen is der altyd in lyts part yn de omkriten efterbleaun, tsjûge it
bestean fan it Krim-Goatysk oant de 18e iuw op it Krim-skiereilân.

De earste ynfallen fan de Goaten op Romeinsk grûngebiet datearren út 237. It
Romeinsk leger dat legere wie yn Daasje, makke doe koarte metten mei Goatyske
plonderers. Mar al gau waard de Goatyske driging in gefaar foar it Romeinske
ryk, dat de doetiidske keizer Maksiminus Traks besleat om harren mei in skatting
ôf te keapjen neidat sy earder de stêd Histria oan de mûning fan de Donau
plondere hienen.

Tsien jier letter wienen de plondertochten noch wiidweidiger wurden, dat keizer
Filippus stjoerde syn tûke generaal Desius derop út om foarfêst in ein te
meitsjen oan dy ynfallen fan de Goaten. Desius ferneatige de Asdingen, in
Fandaalse stam en behelle de oerwinning op de Goaten. Mar ynstee om foar altiten
in ein te meitsjen oan de driging fan de Goaten, troch de flechtsjende Goaten yn
te heljen, lit er himsels troch syn troepen ta keizer útroppe en giet nei
Itaalje om de hearskippij mei Filippus te bestriden. As gefolch fan it fertrek
fan Desius kamen de Goaten it dêrop folgjend jier yn grutte kloften werom en
koenen sawat ûnbehindere de Balkan plonderje. Under lieding fan Kniva
oermasteren de Goaten Philippopolis en bleaunen oerwinterjen.

Desius fersloech Fillipius yn Itaalje en kearde mei it leger yn 250 werom nei de
Balkan. Diskear waard it Romeinske leger troch de Goaten yn in mûklaach lokke en
by Razgrad ferslein, dêr't Desius en syn soan by sneuvelen. It soe goed twa jier
duorje foardat de Romeinen op 'e nij in leger tsjin de Goaten ynsette soene. Dat
leger stie ûnder it befel fan generaal Aemilianus dy't de Goaten yn 253
fersloech. Mar krekt as Desius makke ek hy it karwei net ôf en liet himsels ta
keizer útroppe en ferliet Daasje.

Sûnt 255 lizze de Goaten harren ek ta op seeroverij. Mei help fan in float fan
skippen dy't sy de Romeinen ôfhandich makke hienen waard yn 255-257 Lyts-Aazje
oanfallen, en in protte stêden yn Pontus, Bitynje en Propontus foelen de Goaten
ta slachtoffer. De Goaten ferbûnen har mei de Herulen en makken de Swarte See
oant de Hellespont ûnfeilich. Doe Falerianus as keizer yn it Easten fuort kaam
te fallen waard harren driging allinnich mar grutter. Yn 260 wienen sy by steat
in Romeinsk eskader dat by Byzantium stasjonearre lei te ferneatigen. Fan dat
stuit ôf koenen de Goatyske rôfskippen ek de Aegëyske See ynkringe. Wylst
Goatyske bendes de Balkan ôfstreupten, plonderen Goatyske seerovers de kusten en
de eilannen.

Yn 268 folge nei alle gedachten de grutste oanfal fan dy tiid. In float fan
Goaten en Herulen luts by de westkust fan de Swarte See lâns en slagge deryn de
Dardanellen troch te farren. Yn de Egeyske See waard de float, neidat earst it
eilân Lesbos en it skiereilân Atos plondere waard, yn trije dielen ferparte. De
earste, Herulyske kloft kaam telâne by Tessaloniky, mar waard lykwols
ferneatigjend ferslein troch keizer Gallienus. De twadde kloft plondere
Grikelân, mar waard yn 269 ferslein troch keizer Klaudius II by Naissus (it
tsjintwurdige Niš). Dêrnei waarden de oerlibjende Goaten op it lân efterfolge,
en moasten har lang om let oerjaan. De tredde kloft die oanfallen op de kusten
fan Lyts-Aazje, Rhodos en Syprus, foardat sy troch keizer Probus nei de Swarte
See tebek jage waarden.

Keizer Aurelianus helle in grutte oerwinning op de Goaten en de Daasyske Carpi,
en besleat dêrnei om de provinsje Daasje te ûntromjen. Dat beslút liket in
súkses west te hawwen, want fan dat stuit ôf hâlden de Goaten harren rêstich en
waarden sels befreone mei it Romeinske keizerryk, sa as bliken docht út it feit
dat de Goaten troepen stjoerden om yn de kriich tsjin de Perzen te helpen. Nei
alle gedachten hienen sy it yn dy tiid te drok mei it besetten fan eardere
Romeinske provinsje , sa as bliken docht út de flecht fan folken út dy omkriten
(de Bastarnen, de Karpen en de Gepiden) nei it Romeinske Ryk. Yn dizze tiid
ûntstiene twa wichtige Goatyske riken, dat fan de Terwingen yn it westen en dat
fan de Greutingen yn it easten. Harren grins waard foarme troch de rivieren
Dnjestr en Proet. De Terwingen binne rûchwei de lettere Fisigoaten, de
Greutingen de Ostrogoaten.

Yn de jierren dy't dêrop folgen kamen geregeld ynfallen foar fanút de eardere
Romeinske provinsje oer de Donau dy't no wer de grins wurden wie. Keizer
Konstantyn de Grutte wie him goed bewust fan dat gefaar en liet in protte
fersterkings bouwen oan de lange Donaugrins (324). Yn 332 makket hy fan de
Terwingen foederati, mei de Romeinen ferbûn folk bûten it ryk.

Yn de earste helte fan de 4e iuw jilde de ferhâldingen tusken Romeinen en Goaten
oer it algemien as freonskiplik. De Donau wie sels in skoft lang 'iepen grins'
foar hannelers oant 369, dêr't normaal de Romeinen dat soartemint fan kontakten
ta inkele spesifike grinsposten beheinden.

Om 365 kamen der dochs wer ynfallen foar troch barbaren, wierskynlik fan Goaten,
op de Balkan. Prokopius, dy't derhinne stjoerd waard om dy te bestriden, liet
him ta keizer útroppe en krige stipe fan de Terwingen ûnder Atanarik. Ek syn
opfolger Marsellus lit him yn syn keizersaspiraasjes stypje troch de Goaten.
Keizer Falens ûndernimt dêrnei in strafekspedysje tsjin de Goaten, en loek him
dêrby neat oan fan harren ferwar dat sy allinnich reagearre hienen op in blykber
bonafide Romeinsk fersyk om help. Twaris kaam it ta in fjildslach, dy't beide
kearen troch de Romeinen wûn waard, doch Atanarik slagge deryn him bytiids werom
te lûken, en late amper ferliezen. De frede waard tekene, dêr't de Goaten inkele
konsesjes by dwaan moasten, mar gruttendiels bleau de situaasje fan foar 365 yn
stân. Under de Terwingen kaam it yn de folgjende jierren ta in striid tusken
net-kristlike Atanarik en de troch de Romeinen en Falens stipe Fritigern.

Oer de skiednis Greutingen (Ostrogoaten), dy't fjirder fan it Romeinske Ryk ôf
wennen, binne wy minder goed op de hichte. Om dizze tiid hinne waarden sy
regearre troch in machtige en hiel bot kriichshaftige kening, Ermanerik. Hy
boude in grut ryk op, dêr't net bekend fan is hoe grut dat no feitlik wie.
Neffens in iere mar net wisse boarne strekte dat ryk him út oant de Baltyske
kust, lâns de Wolga en oant de Oeral.

Yn 375 waarden de Goaten oanfallen troch de Hunnen, dy't earder al de mear nei
it easten libjende Alanen ûnderwurpen hienen. Fan Ermanerik wurdt sein dat er
himsels tekoart dy doe't hy net by steat wie om de Hunnen tsjin te hâlden. Fan
de histoarisy binne der guons dy't fermoedzje dat der sprake wie fan in besykjen
troch Ermanerink om de goaden geunstich te stimmen troch himsels foar syn folk
op te offerjen. Yn alle gefallen hat it neat opsmiten en de Greutingen of
Ostrogoaten flechten westwaarts, nei it gebiet fan de Terwingen.

Atanarik liet syn legers posysje opsette by de Dnjestr, mar moast him ûnder druk
fan de Hunnen weromlûke. Ek in twadde besykjen om mear westlik mei help fan in
grutte wâl in ferdigeningsliny op te lûken is troch oanfallen fan de Hunnen
mislearre. Dêrnei besleat it grutste part fan de Terwingen, ûnder Fritigern en
Alavivus om nei it Romeinske Ryk te flechtsjen. Ek de Greutingen, ûnder Alateus
en Saffraks stienen oan de ouwer fan de Donau foar tastimming it Romeinske Ryk
yn te kommen.

De Terwingen krigen tastimming, de Greutingen net, doch yn de letter
skermutselingen koene ek sy oerstekke, en sadwaande loek de grutte kloft dy't
letter de Fisigoaten wurde soe it Romeinske Ryk yn. Oare Goaten, dêrûnder
Atanarik, loeken harren tebek nei Transsylvaanje, en hâlden dêr in Goatysk ryk
oant dat gebiet ek troch de Hunnen beset waard, wierskynlik koart nei 400. Nei
de dea fan Attila, doe't it Hunneryk útinoar foel, hearden de Goaten by de
earsten dy't harren ûnôfhinklikens werom krije soenen. Sy waarden bekend as de
Ostrogoaten, nei Ostrogota, de earste kening fan de Ostrogoaten (Greutingen).

Foar de fierdere skiednis fan de Goaten sjoch de artikels oer Fisigoaten en
Ostrogoaten.

Fan eartiids ferearen de Goaten de Germaanske goaden dêr't de wichtichste fan
Weda, Tonger en Frija wienen. Harren religieuze brûkmen ferskilden wierskynlik
net folle fan dy fan de oare Germaanske folken. Under de fjirde iuw wie it
kristendom yn opkomst by de Goaten, en lang om let waarden sy in kristlik folk,
mei as gefolch fan it wurk fan Ulfila, de 'apostel fan de Goaten', dy't bekend
wurden is troch syn oersetting fan de Bibel yn de Goatyske taal. Hy ûntwurp
dêrfoar in eigen Goatysk alfabet, basearre op it Grykske alfabet, mar mei
eleminten fanút it Latynske alfabet en it runenalfabet. De Goaten hearden
lykwols net by it katolike leauwen, mar wienen Arianen krekt as de measte oare
Germaanske stammen. Dy streaming ferskilt fan it ortodokse katolisisme omdat sy
net leauwe dat Jezus en God deselde binne, mar Jezus as in aparte, oan God
ûnderhearrige skepping sjogge. Yn de tiid dat de Goaten oergongen op it
kristlike leauwen wie dat de oerhearskjende streaming yn it kristendom.
Stadichoan krige it katolike leauwen ûnder de kristenen de oerhân en waard
úteinlik de steatsgodstsjinst fan it oanswettende Romeinske Ryk. As ien fan de
lêsten bekearden de Goaten harren yn de iere midsiuwen lang om let ta it
katolisisme.



https://fy.wikipedia.org/wiki/Glasgow

Glasgow is de grutste stêd fan Skotlân en de tredde nei ynwennertal fan it
Feriene Keninkryk. It sintrum fan Glasgow leit on de noardkant fan de rivier de
Clyde. Sont de Romeinske tiid hat dit gebiet al bewenne west. Ut bewarre
gegevens docht bliken dat fan de 12e iuw ôf de stêd in gruttere hannelsfunksje
krige.

Glasgow ûntstie út it midsiuwske Bisdom Glasgow en de lettere Universiteit fan
Glasgow, stifte yn de 15e iuw, dy't in sintrum fan belang wurde soe fan de
Skotske Ferljoching yn de 18e iuw. Fan de 18e iuw ôf groeide de stêd út ta ien
fan Brittanje's meast wichtige sintrums fan transatlantyske hannel mei Brits
Noard-Amearika en Britsk West-Ynje. Under de Yndustriële Revolúsje waard de stêd
mei omkriten ien fan de meast belangrike sintrums fan swiere yndustry, benammen
fan skipsbou en skipfeartbesibbe yndustryen; in protte foar de tiid moderne
skippen en ferneamde fartúgen binne dêr boud. Glasgow wie yn it gruteste part
fan de Viktoriaanske - en Edwardiaanske tiid bekend as de Twadde Stêd fan it
Britske Ryk. De yn de omkriten oanwêzige stienkoal- en izerertsfoarrie hat sines
dien foar de ekonomyske bloei fan de stêd. Tsjintwurdich sit Glasgow yn de top
20 fan Europeeske finansjele sintrums en húsmanje de measte grutte bedriuwen fan
Skotlân dêr.

Ein 19e iuw en begjin 20e iuw waakste Glasgow's befolking boppe de ien miljoen
en wie it de fjirde stêd nei grutte fan Jeropa, nei Londen, Parys en Berlyn. Yn
de jierren 1960 waard in wiidweidige stedsfernijing trochfierd. In soad minsken
ferhuzen doe nei saneamde new towns en foarstêden. De grinsoanpassing dy't dêrút
fuortkamen soarge foar in leger ynwennertal fan de City of Glasgow unitary
authority area, op it heden sa'n 580.690, en 1.199.629 minsken yn it stedsgebiet
Grut Glasgow. De befolking fan de hiele stêdekloft omklammet sa likernôch 2,5
miljoen minsken, sa'n 41% fan de befolking fan Skotlân.

Glasgow is in ferkearskooppunt fan belang yn Skotlân. De M8 ferbynt de stêd mei
de haadstêd Edinboarch. Fierders binne der snelwegens en oare diken foar
trochgeand ferkear nei it noarden fan Skotlân, de Skotse westkust en Ingelân
(oer Carlisle).

Glasgow hat twa sintrale stasjons. De treinen út Ingelân, it suden fan Skotlân
en inkelde treinen út Edinboarch komme op it Sintraalstajon Glasgow oan. Stasjon
Glasgow Queen Street is der foar treinen nei it noarden en foar de fluchste
ferbining nei Edinboarch (fia stasjon Falkirk High). Neist it lokale spoar is
der ek de metro fan Glasgow, dy't út ien sirkelline mei 15 stasjons bestiet.



https://fy.wikipedia.org/wiki/Fryske_beweging

De Fryske Beweging hâldt yn it hiel fan stribjen en organisaasjes dy't rjochte
binne op it fuortbestean en ûntjaan fan it eigen Fryske folkskarakter en de
Fryske taal. Ta de Fryske Beweging kinne alle persoanen en ynstânsjes rekkene
wurde dy't har ynsette of ynsetten hawwe foar it behâld en fersterkjen fan de
Fryske taal en kultuer. Foar guon bewegers hâlde en hâldt dat tagelyk in
stribjen yn nei (mear) ûnôfhinklikheid fan it sintrale Nederlânske gesach.

Feitlik begûn de Fryske Beweging mei de dichter Gysbert Japiks (1603 - 1663), de
ûnbetwiste grûnlizzer fan it moderne skreaune Frysk. Sûnder him soe it Frysk as
literêre taal de tiid net oerlibbe hawwe. Hoewol hy yn lytse kring bewûndere
waard, soe Gysbert yn syn tiid gjin beweging yn gong lûke.

It duorre oant 7 july 1823, de tiid fan de Romantyk, eart yn de Sint
Martinitsjerke te Boalsert de earste Gysbert Japiksbetinking hâlden waard. De
menniste dûmny Joast Hiddes Halbertsma (1789-1869), hat dat feest in jier letter
wiidweidich beskreaun yn syn 'Hulde aan Gysbert Japiks'. It wie lykwols benammen
de Frjentsjerter heechlearaar Gryksk Everwinus Wassenbergh (1742-1826) dy't
stúdzje makke fan it wurk fan Gysbert Japiks en dat ek mei sukses by oaren
propagearre. De beweging, dy't hy wól yn gong sette, wurdt wol de Wassenberghse
Renêssânse neamd. It soe liede ta de earste foarm fan organisaasje fan de Fryske
Beweging, al soe Wassenbergh dat sels net mear belibje.

Op 27 septimber 1827 waard troch Franciscus Binkes, Hendrik Amersfoordt en
Freerk Fontein it Provinciaal Friesch Genootschap ter Beoefening van Friesche
Geschied-, Oudheid- en Taalkunde oprjochte, in Genoatskip, seker yn de
begjintiid, fan wat men de 'hegerein' neamme kin. Ek Eeltsje Halbertsma waard
lid, mar yn 1834 betanke er as lid. De reden skreau er oan syn broer Joast: "Es
gibt Narren aller Art", en hy woe dêr net ien fan wêze. It Frysk waard troch it
Genoatskip dan wol bestudearre, fiertaal wie it by harren yn dy begjinjierren út
of yn net. Ek it sûnt 1839 ferskinende (en noch altyd besteande) tydskrift "De
Vrije Fries" wie foar it meastepart yn it Hollânsk. Wol binne der foar de tiid
fan de "De Vrije Fries" noch in seistal nûmers fan in "Friesch Jierboeckjen"
ferskynd.

Op 14 septimber 1844 waard yn 'Het Gouden Wagentje' oan de Nijstêd te Ljouwert
troch Harmen Sytstra, Tiede Dykstra en Jacobus van Loon it Selskip foar Fryske
Taal en Skriftekennisse oprjochte. Dit selskip, ek wol it Selskip 1844 of Ald
Selskip neamd, wie mear woartele yn'e mienskip. Har oanhing bestie meast út
middenstânslju, lju fan de liberale boargerij en de doarpsyntelligentsia: dûmnys
en skoalmasters. De bruorren Halbertsma bringe mei har Rimen en Teltsjes it
skreaune Frysk wer ûnder de minsken. Botte polityk is it dan noch net, al sjocht
Sjoerd van der Schaaf yn it artikel "The origin of the Germanic and Scandinavian
languages: diversity in unity" fan de hân fan Joast Halbertsma wol in politike
stellingname: "Hjir is in federalist oan it wurd" is syn konklúzje en fierder
"de folken moatte harren yn al har eigenaerdigens en har ûnderskate talen
ûntjaen kinne".

Op in breed droegen politike beweging, lit stean partijfoarming, is dan lykwols
noch gjin sicht. Krekt yn dy tiid dat de grip fan de sintrale machthawwers op
Fryslân aloan sterker waard, makke de opkommende organisearre Fryske Beweging
him benammen drok om de Fryske stavering. De romantyk oerhearske it tinken fan
de measte bewegers fan it earste oere en de wjerslach dêrfan wie werom te finen
yn it earste Fryske tydskrift dat troch it Selskip útbrocht waard: Iduna. It is
de mislearre bakker mar folksskriuwer by útstek, Waling Dykstra dy't him ferset
tsjin de stavering dy't de bewegingsmannen betocht hawwe, en hy begjint mei de
útjefte fan in eigen periodyk: De Frysce Huesfrjeun. Hy wie dêrmei in eksponint
fan it opkommen fan it liberalisme en in begjin fan demokratisearring.

It Selskip 1844 rekke hommels troch syn bestjoersleden hinne: Harmen Sytstra en
Tiede Dykstra kamen koart efter inoar jong te ferstjerren. Jacobus van Loon naam
it foarsitterskip op him mei Gerben Colmjon as skriuwer. Sûnder it duo
Sytstra-Dykstra foege it Selskip him nei de liberale geast fan de tiid en wûn
oan leden: nei it djiptepunt fan 1852 mei noch mar 122 leden, rûn dat tal op nei
543 yn 1885. Om 1860 wiene Waling Dykstra en Tsjibbe Gearts van der Meulen útein
setten mei harren winterjûnenocht en it Frysk folkstoaniel wie yn opkomst. De
striid om de stavering waard ôfsletten mei in kompromis tusken de romantisi en
de praktisi.

Yn 1879 ferskynde "De Fryske Boekstavering, in hantlieding". Dizze
Selskipsstavering soe it in foech 70 jier úthâlde. De útjefte fan "It Lieteboek"
troch it Selskip yn 1876 wie in grut sukses. Der bleau sels jild fan oer. Ek de
saneamde Grouster stientsjefeesten, it ûntbleatsjen fan tinkstiennen foar de
Halbertsma's op 13 oktober 1875 en 28 maaie 1879, levere direkte winst op: It
ûntstean fan de Krite Grou dy't letter in wichtige rol yn it Selskip spylje soe.

It Frysk Genoatskip liet fan him sprekke yn 1877. Yn it paleis fan Willem III
oan it Hofplein yn Ljouwert waard in grutte tentoanstelling organisearre yn
ferbân mei it 50-jierrich bestean fan it Genoatskip. De provinsje en de gemeente
Ljouwert wurken der oan mei. Terpfynsten, skilderijen, silverwurk, hânskriften,
kaarten, alles wat te toanen wie waard toand. It wie in grut sukses: Der kamen
tritichtûzen besikers op ôf en der waard rûnom yn Nederlân omtinken oan jûn yn
de parse. Der bleau genôch jild fan oer om oan de Turfmerk it "Eysingahûs" oan
te tugen, dêr't de samlingen fan it Genoatskip en de provinsje in fêst plak
krigen. Dêrmei stie it Genoatskip oan de widze fan it Frysk Museum.

Yn 1898 waard yn Amsterdam de earste Fryske studinteferiening oprjochte: Natio
Frisica. De somtiden wat anty-tsjerklike hâlding yn de gelederen fan it Ald
Selskip liede yn 1908 ta it oprjochtsjen fan it Kristlik Frysk Selskip en krap
10 jier letter yn 1917 folge it Roomsk Frysk Boun mei as foaroanman Titus
Brandsma.

Douwe Kalma wie ien fan de mannen dy't yn 1915 oan de widze stie fan de
Jongfryske Mienskip.

De selskippen om utens ferienen har op 15 septimber 1923 yn it Frysk Boun om
Utens. Yn Grins waard 2 jier letter de studinteferiening FFJ Bernlef oprjochte.

Douwe Kalma liet foar it earst fan him hearre doe't er 18 jier wie. Op ferskate
manieren besocht er nij libben yn de Fryske Beweging te bringen. Yn it foarste
plak troch oare literêre idealen út te dragen. Troch it oprjochtsjen fan de
Jongfryske Mienskip yn 1915 koe er grutte kloften jongelju oan him bine. De
Fryske Beweging waard sadwaande, folslein yn oerienstimming mei de groei fan
jongereinkultuer op oare plakken yn Europa, ta in jongereinbeweging dêr’t ek
foar famkes en froulju in plak yn weilein wie. Yn de grutte tiid om 1920 hinne
hie de Jongfryske Mienskip sa likernôch 700 jonge leden.

De Jongfriezen organisearren ûnder oaren simmerkampen foar jongerein en sy
wienen de earsten dy’t yn 1917 mei 'Frisia' in serieus Frysktalich literêr
tydskrift opsetten. Kalma sette him yn foar it brûken fan it Frysk yn ferskate
fermiddens lykas yn it leger en it heger ûnderwiis. Dêrneist sette er alle
wurken fan Shakespeare oer yn it Frysk. Hy skreau ek de earste Fryske
literatuerskiednis dy’t wat omfang hie, en skriuwde it boek Skiednis fen Fryslân
(1934).

Kalma en syn Jongfryske Mienskip brochten nij elan oan de Fryske literatuer.
Skaaimerkend foar de Jongfriezen wie harren ynternasjonale oriïntaasje. Mei it
biedwurd ‘Fryslân en de wrâld’ presintearre Kalma Fryslân as part fan in
Noardseekultuer. Fryslân soe in brêgefunksje ha moatte tusken de besibbe
Ingelske en de Skandinavyske kultueren. Mei de omsetting fan dat konsept hie
Kalma lykwols minder súkses.

Yn 1930 makke de Jongfries Eeltsje Boates Folkertsma syn wurk 'Selsbestjûr for
Fryslân' wrâldkundich. Dat wurk kin sjoen wurde as de earste oanset ta in
politike striid foar bestjoerlike selsstannigens fan de provinsje Fryslân.

Om 1900 hinne waarden de kontakten tusken de Fryslannen sterker. Dy ynteresse
kaam foaral út de taalkundige hoeke, de iere Frisisten. Mear kontakt late ta de
rop út East-Fryslân wei om in jierliks treffen fan fertsjintwurdigers fan de
trije Fryske gebieten. Douwe Kalma, Eeltsje Folkertsma en de feriening 'De
Upstalbeam' (oprjochte yn 1924) sprieken har dêr ek foar út. En sa waard it
earste Grutfryske Kongres yn 1925 yn Jever organisearre mei fertsjintwurdigers
út de trije Fryslannen, Grinslân, Woersten, Bûtjadingen en Jeverlân. Dat wie de
grûnslach foar mear mienskiplike gearkomsten en de oprjochting fan de Fryske
Rie. By it Grutfryske Kongres yn Hüsem yn 1930 waard de Fryske Rie oprjochte. It
doel fan de Rie wie om de ûnderlinge bân yn de tiid tusken de kongressen te
hoedzjen en te noedzjen.

Yn 1931 kaam Douwe Kalma ree mei syn stúdzje en wurke letter dat jier as
skoalmaster yn it middelber ûnderwiis yn Eindhoven. Dêrtroch waard er Fries om
utens en koe er net langer mear foarsitter bliuwe fan de Jongfryske Mienskip,
dy't sûnt 1927 Mienskip for Fryske Folksûntjowing hite. Yn septimber 1932 waard
der in moasje yntsjinne, dêr't it ôfgean fan bestjoerslid Douwe Kalma yn frege
waard. Yn maart 1933 blykt it safier te wêzen dat Kalma net mear yn it bestjoer
sit. Nei it fuortgean fan Douwe Kalma waard troch it mienskipsbestjoer besletten
dat de Mienskip mei yngong fan 1935 as krite Huzum diel útmeitsje soe fan it
Selskip 1844.

Yn de krisisjierren (de tiid fan de wurkferskaffing en de Grutte Depresje)
manifestearre it Frysk nasjonaal-sosjalisme him yn de Fryske Folkspartij (FFP),
oprjochte op 24 novimber 1938 yn Eagmaryp. De Mienskip (no krite fan it Selskip
1844) woe de Fryske striid ek op polityk en maatskiplik nivo oerbringe en kaam
mei karbriefoanfollingen. It Selskip 1844 spruts syn veto dêroer út. By in
lettere gearkomste fan de Mienskip die bliken dat in meartal fan de oanwêzige
leden winliken efter it haadbestjoer fan it Selskip stie. Dêrop gong it
folsleine bestjoer ôf en Douwe Kiestra en Jan Melles van der Goot (foaroanman
FFP) rûnen ek út de mienskip wei.

Yn it jier 1919 pleite Geert Aeilco Wumkes fan it Kristlik Frysk Selskip yn in
rede foar it Frysk Genoatskip foar in Akademy foar Wittenskip. It Fryske
Genoatskip lykwols makke yn 1920 en 1921 dúdlik dat se dêr gjin ynteresse oan
hienen. It plan soe hast twa desennia lang in konsept bliuwe. Underwylst waard
yn 1928 de Afûk troch ferskate organisaasjes út de Fryske Beweging oprjochte. It
wie professor Titus Brandsma fan it Roomsk Frysk Bûn dy't de Akademy yn 1931 op
de wurklist fan de Underwiisried sette. Brandsma hie in akademy foar eagen mei
Frysk-pratende en Frysk-skriuwende akademisy dy't beneamd waarden op titel fan
bewiisde kundigens. Yn 1933 die de Underwiisried yn in ferklearring te witten
dat se foar sa'n akademy wienen. Yn 1936 en 1937 oppenearren in stikmannich
studinten har op persoanlike titel foar sa'n akademy. Yn 1937 stjoerde de
Federaasje fan Fryske Studinteferienings in wiidweidich rapport nei de
Underwiisried ta. Efter de skermen wienen Geert Aeilco Wumkes, Kommissaris fan
de Keninginne Van Harinxma, lektor Pieter Sipma en fertsjintwurdigers fan it
Selskip 1844 en it Frysk Genoatskip dwaande mei in konsept brief foar de
Underwiisreid. Op 30 maaie maaie beslute de Underwiisried dat de Fryske Akademy
der komme moast.

De earste Fryske Folkshegeskoalle ûntstie yn 1932 by it buorskip Allardseach (by
Bakkefean). Ta de oprjochting fan in Fryske organisaasje is it net earder kommen
as yn 1939. De foarm wie in mingde stifting. In eigen folkshegeskoalle moast op
dat stuit wol in fier ideaal lykje. De Folkshegeskoalle dy't yn 1939 formeel
oprjochten is wie in foarrinder foar de Fryske Folkshegeskoalle dy't yn 1948 op
Skylge syn plak krije soe.

Op it lêst fan de tritiger jierren fan de 20e iuw kamen de ideoligyske
kontrasten yn de Fryske Beweging nei foarren. In ier teken wie it Grutfrysk
Kongres fan de Fryske Rie yn 1937 yn Medemblik. In plak fierder fan Dútslân ôf
as Medemblik hie min te finen west. De Westfriezen hienen noch net oan eardere
kongressen meidien, mar no wie der in feriening mei de namme Westfrieze Styk
dy't de organisaasje op syn noed nommen hie.

Al yn de simmer fan 1940 woenen de Dútske besetters in sintraal orgaan hawwe om
de Fryske Beweging sa goed mooglik stjoere te kinnen. Dêrby makken se gebrûk fan
Eastfryske seinboaden dy't min ofte mear fertroud wienen mei de ferhâldingen yn
de provinsje Fryslân. Nei in oerlis tusken it Selskip foar Fryske Tael en
Skriftekennisse en it Kristlik Frysk Selskip waard der keazen foar in
Trijemanskip. It Trijemanskip waard gearstald út ien fertsjintwurdiger fan it
Selskip 1844, ien fertsjintwurdiger fan it Kristlik Frysk Selskip, en ien
nasjonaal-sosjalistyske fertsjintwurdiger. Doe't bekend waard dat Douwe Kalma
him oansletten hie by de faksistyske Fryske Folkspartij, keas it Selskip foar
Jacob Kalma as fertsjintwurdiger foar it Trijemanskip. Eeltsje Boates Folkertsma
wie de twadde man yn it Trijemanskip, hy fertsjintwurdige it Kristlik Frysk
Selskip. De tredde persoan yn it Trijemanskip waard Rintsje Piters Sybesma,
omdat hy de mear folkske en nasjonael-soasialistyske streaming fertsjintwurdigje
soe. Troch ferskillen yn belangen krigen de pro-Fryske Kalma en Folkertsma spul
mei de pro-Dútske Sybesma. Kalma en Folkertsma gongen dêrnei fierder as
Twamanskip. Yn 1943 waard it Twamanskip opheven.

Op it literêre mêd fierde de Dútske besetter de Harmen Sytstra-priis yn. Dy
waard yn 1941 wûn troch Reinder Brolsma, yn 1942 troch Rintsje Piters Sybesma,
en yn 1943 troch Douwe Kalma. Douwe Kalma dy't him yn 1940 oanslute by de FFP en
ûnder oaren aktyf wie foar de Stichting Saxo-Frisia naam de priis oan. Lykwols
krige Kalma al gau yn 'e rekken dat oaren him it oannimmen fan de priis letter
kwea ôf nimme soenen, sadat Kalma beslute de priis werom te jaan.

Neist it Trijemanskip en it Twamanskip wienen der ek dúdlike tekenen fan ferset
by yndividuële Fryske bewegers. Jens Emil Mungard wie in dichter fan it eilân
Sal en oppenearre him as in fûle tsjinstanner fan it nasjonaal-sosjalisme.
Mungard hie krekt as syn heit Ynterfryske kontakten en waard troch syn literêre
ferset út Frysk perspektyf yn 1939 nei konsintraasjekamp Sachsenhausen brocht
dêr't er yn 1940 stoar. In oar Frysk beweger dy't him fuort al tsjin it
nasjonaal-sosjalisme oppenearre wie Titus Brandsma, hy stoar yn 1942 yn
konsintraasjekamp Dachau. Lykwols wie Brandsma, oars as Mungard, in tsjinstanner
mei kristlike motiven.

De organisearre Fryske Beweging kaam út de besettingstiid sûnder skuld, mar ek
sûnder glâns. De Selskippen hienen de lêste jierren fan de besettingstiid op
non-aktyf stien, mar se wienen net ferbean troch de Dútsers en se hienen harsels
net ûntbûn. Jacob Kalma en Eeltsje Folkertsma fan it Twamanskip waarden net
troch de Dútsers oppakt. Nei de Twadde Wrâldkriich hat net ien Frysk beweger
foar in oarlochstribunaal foarkomme hoecht. Douwe Kalma hat fjouwer jier yn in
kamp sitten, mar waard nei de oarloch as kollaborateur suvere. Nei de oarloch
oppenearre de âld-fersetslieder Pieter Wybenga him as foarstanner foar mear
desintralisaasje. Syn desintralisaasjerapport waard skreaun yn opdracht fan de
provinsje Fryslân, mar syn wurk krige gjin ferfolch.

Oars as yn Westerlauwersk Fryslân waard de Fryske Beweging yn Noard-Fryslân
fijannich behannele troch de Dútsers. Dêr waard it Frysk ûnderwiis ferbean en
krige Johannes Oldsen as foarsitter fan de Foriining for nationale Friiske sawat
de hiele oarloch húsarrest en in publikaasjeferbod. De Fryske Rie pakte nei 1945
de tried wer op mei respektearre bestriders fan it Hitler-bewâld. Dat late yn
1952 ta in Grutfrysk Kongres yn Hüsem en yn 1955 yn Auwerk. Dêr is it Frysk
manifest oannommen, in nije grûnslach foar de Fryske kontakten nei de oarloch.

De Fryske organisaasjes krigen oan 'e ein fan de Twadde Wrâldkriich en yn de
jierren dêrnei in grutte oanwaaks fan leden. Harren betsjutting as
fertsjintwurdigers fan it folk bleau navenant lyts. Nei de oarloch pakten de
Fryske ynstelling dy't foar de oarloch oprjochte wienen de tried ek op. De
Fryske Akademy, Afûk en de Fryske Folkshegeskoalle (fan 1948 ôf op Skylge)
koenen fierder mei harren wurk. Fuort nei de oarloch waard de Ried fan de Fryske
Beweging oprjochte. Ferskate Fryske organisaasjes (It Selskip foar Fryske Tael
en Skriftekennisse, It Kristlik Frysk Selskip, it Roomsk Frysk Boun, en it Frysk
Boun om Utens) fielden de needsaak om tenei mei ien orgaan mei it regear en de
legere oerheden te kommunisearjen. Net folle letter, yn 1951, soe de Ried fan de
Fryske Beweging mei Kneppelfreed syn earste grutte súkses helje.

Yn 1948 moasten twa molktapers út Aldeboarn op It Hearrenfean foar it
kantongerjocht ferskine omdat sy de "molke" en "sûpe" op harren molkbussen
skreaun hienen, ynstee fan it wetlik fêstleine "melk" en "karnemelk". De
molktapers waarden skuldich ferklearre, mar koenen sûnder straf nei hûs. It
wienen de minachtsjende útspraken fan de rjochter oer it Frysk dy't it sentimint
leinen om letter yn aksje te kommen. Deselde rjochter krige yn 1951 in
bistedokter yn 'e rjochtseal dy't er wegere te ferstean omdat er Frysk prate.
Alles wat de bistedokter yn it Frysk sizze soe, soe net opnommen wurde yn it
ferslach en sa koe dêr ek gjin rekken mei holden wurde soe by it fêststellen fan
it fûnis.

Twa Fryske sjoernalisten, Fedde Schurer en Tsjebbe de Jong, joegen yn har
kranten fûle krityk op it hâlden en dragen fan de polysjerjochter. Mei de
offisjele beskuldiging dat de beide sjoernalisten de rjochterlike macht
misledige hienen moasten se yn Ljouwert foar de rjochter ferskine. It wie net de
polysjerjochter fan It Hearrenfean, mar de offisier fan justysje yn Ljouwert, de
hear F. Hollander, dy't in klacht yntsjinne. By it justysjele apparaat yn
Ljouwert bestie in frijwat anty-Fryske ynstelling. Guon juristen hienen dêr
earder ek al yn it iepenbier bliken fan jûn.

De rjochtsaak waard holden op freed 16 novimber 1951. Der wie dy deis nochal wat
folk op de saak ôfkommen en de Ljouwerter polysje dreau mei kneppels en
wetterkanonnen dat publyk – dat foar it gerjochtsgebou op it Saailân gearklofte
– útelkoar. Nei Kneppelfreed hold de Ried fan de Fryske Beweging grutte
protestgearkomsten, by guon polysjemannen waarden thús de ruten ynsmiten, en
guon dûmny's begûnen te preekjen oer Kneppelfreed. Ut De Haach wei kamen nei
oanlieding fan Kneppelfreed trije ministers om te praten mei fertsjintwurdigers
fan de Fryske Beweging en mei it provinsjale bestjoer.

Troch Kneppelfreed waard by de oerheid dúdlik dat de wetlike status fan it Frysk
feroare wurde moast. Yn 1955 wurde twatalige skoallen tastien en fan 1956 ôf mei
der yn de rjochtseal Frysk brûkt wurde. De Ljouwerter offisier fan justysje, de
hear F. Hollander, waard oerpleatst. Foar it Frysk yn it bestjoerlik ferkear
waard de Algemiene wet bestjoersrjocht feroare. It brûken fan it Frysk yn it
ûnderwiis waard wetlik regele yn de Wet Primêr Underwiis en yn de Wet op it
Fuortset Underwiis.

Yn de rin fan'e jierren binne der út en troch Friezen dy't fine dat it
allegearre wat te stadich en te hoeden giet mei it stribjen nei in fêster plak
foar it Frysk en komme, mear as minder organisearre yn aksje. Sawol yn de
sântiger as begjin njoggentiger jierren docht de anonyme aksjerûnte Fryslân Frij
fan him sprekken, meast troch it útjaan fan parseberjochten dy't de radikale
kant it neist binne. In oare groep wie Warns 2000, dy't oan de ein fan tachtiger
jierren aktyf wie. By Warns 2000 bleau it net by parseberjochten. Dizze groep
rjochte him benammen op ynstânsjes lykas de PTT en de NS dy't yn har eagen
opstruksje pleegden oangeande it Frysk taalbelied. Letter kaam de geregeld
demonstrearjende FRA foar it ljocht mei as foaroanmannen sjoernalist/histoarikus
Kerst Huisman en FNP-er Jan A. van der Baan.

Yn de gemeenten Boarnsterhim en Tytsjerksteradiel waarden de kommisjegearkomsten
dêr't kediisd waard oer it ynfieren fan Fryske plaknammen, oerfallen troch
bewegers.



https://fy.wikipedia.org/wiki/Fr%C3%A2nske_revol%C3%BAsje

De Frânske revolúsje (1789-1799) wie in rûzige rite yn 'e politike histoarje fan
Frankryk wêrby't de republyk de monargy út it stee krong. It wie in striid fan
it folk tsjin de machthawwers. Yn Jeropa sette de revolúsje in tiidrek fan
oarloch yn 'e gong dat likernôch 23 jier duorje soe, omdat oare útlânske
machthawwers fanwege de politike ûntjouwings yn Frankryk har slim bedrige
fielden.

Histoarisy kinne it net altiten meiïnoar lykfine oer de oarsaak fan de
revolúsje. Der binne twa ynterpretaasjes, foarst, dat de âlde aristrokratyske
oarde fan it Regime Ancien beswike troch de woeksene boergeoisy, de grutboeren
en hannelaren. Neffens de twadde ynterpretaasje soene herfoarmingsbewegingen fan
de boergeoisy en de Regime Ancien in wyld omslein ha. Neffens de twadde
ynterpretaasje soenen dy nij bewegingen mei populêre groepen fan de Regime
Ancien en boergeoisy gearwurke ha, mar in alliânsje fan de twa maatskiplike
klassen leit net yn 'e reden en at dat al sa west hat wie dat ynsidenteel.

Kening Loadewyk XV hie mei Frankryk in stikmannich oarloggen fochten en dêrtroch
hie de steat in skuld fan hast twa biljoen livres. Omdat de steatskuld sa heech
wie moasten de minsken mear belesting betelje. Fierders wienen der grutte
militêre flaters dêr't de monargy skuld oan hie, en minne soarch foar de
feteranen fan de kriich. Boppedat waard it folk hieltyd lulker omdat de
keninklike famylje bêst jild betelle foar eigen foarsjennings en paleizen.
Fieders wie it folk lulk om de maatskiplike ferskillen. De kening hie alle macht
en oaren mochten net meitinke oer beslissings. De minsken fan de trije
maatskiplike klassen woenen dat der gjin ferskil mear wie tusken har en de
tsjerke (earste klasse) en de adel (twadde klasse).

De bestoarming fan de Bastille finzenis op 14 july 1789 is miskien it meast
bekende en wichtige foarfal fan de revolúsje. Yn 'e Bastille sieten
steatsfijannen fan de keninklike famylje, dy't faak de deastraf krigen. Nei't de
kening it leger sammele om de stêd Parys hinne wurdt it folk fan de tredde
klasse (98% fan it folk) lulk en komt it ta in opskuor dy't late ta de
bestoarming fan de Bastille.

De Frânske grûnwet fan 1791 makke neffens de Trias Politica, dat betsjut dat der
dan trije machten binne. Yn de grûnwet fan 1791 wurdt dy macht sa ferdield:

Yn augustus 1792 wurdt it Assemblée ûntbûn en komme der ferkiezings foar in
Nasjonale Konfinsje. Ien fan de earste dieden fan de Nasjonale Konfinsje is it
ôfskaffen fan it keningskip op 21 septimber 1792. Dat wie it begjin fan de
Frânske Republyk.

It motto fan de nije Frânske Republyk wie 'Frijheid, Lykberjochting en
Bruorskip'. Mar de nije lieders fermoarden likegoed 40,000 minsken, ek harren
kening Loadewyk XVI. Der wie noch gjin feiligens yn Frankryk en it leger waard
brûkt om opskuorren en kontrarevolusjonêre aktiviteiten del te houwen. Yn dy
tiid krijt generaal Napoleon Bonaparte hieltyd mear macht.



https://fy.wikipedia.org/wiki/Feer

Feer (Deensk: Før, Dútsk: Föhr) is ien fan de Noard-Fryske eilân. It eilân leit
súdlik fan Sylt en hat in oerflak fan sa’n 82 kante kilometer. Dêrmei is it it
twadde Noardfryske eilân en it grutste sûnder fêste ferbining nei de wâl.

It eilân in breedte fan sawat 7 kilometer en is 12 kilometer yn de lingte. It
heechste plak op Feer leit besuden it plakje Oevenum en leit 13 meter boppe de
seespegel. Der wenje sa'n 8.700 minsken op Feer. Op Feer lizze sechtjin doarpen.
Wêrfan Wyk fierút de grutste is. Yn Wyk wenje sa’n 4.400 minsken. Fan Wyk út
wurde fjirtjin feartsjinsten ûnderhâlden nei it Dagebüll op it fêstelân fan
Dútslân. Wyk beskikt ek oer in lyts fleanfjild.

Op Feer wurdt troch sa’n 2.000 ynwenners it Noardfrysk, dat dêr Fering of
Föhring neamd wurd, sprutsen. It Noard-Frysk wurdt op it eilân it meast sprutsen
op it westlike part fan Feer.

Feer is in toeristysk eilân en beskikt oer likernôch 15 kilometer sânstrân. Op
de seepromenade fan Wyk ha jo útsjoch op de Halligen, in tsiental eilannen dy’t
net troch in dyk beskerme wurdt.

Aalkersem, Borigsem, Dunsem, Madlem, Njiblem, Guating, Ööwnem, Olersem, Taftem,
Klantem, Söleraanj, Ödersem, Hedehüsem, Wiisem, Wraksem, Wik



https://fy.wikipedia.org/wiki/Epos

In epos (fan it Grykske ἔπος, epos, dat "wurd", "ferhaal" of "gedicht" betsjut),
epysk gedicht of epyk is in literêr sjenre yn 'e foarm fan in lang ferheljend
gedicht, dat yn 'e regel in earnstige ferhaalstof omfettet, lykas de dieden fan
in beskate held of de foarfallen út 'e skiednis fan in kultuer of folk.

In epos kin skriftlik fêstlein wêze, mar kin ek mûnling oerlevere wurde. Yn 'e
oarsprong waarden alle epossen mûnling oerlevere, en fan alle skriftlike
literêre sjenres hat it epos noch it meast mei de oerlevering gemien. De earste,
oarspronklike epossen wurde primêre of orizjinele epossen neamd; dy fan letter
datum, dy't dêrop weromgripe, binne de sekundêre of literêre epossen.

Guon fan 'e meast ferneamde epossen geane werom op 'e Klassike Aldheid: de Ilias
en de Odyssee fan Homêros, Wurken en Dagen fan Hesiodos, de Georgica fan
Fergilius en de Metamorphoses fan Ovidius.

Fan foàr dy perioade binne dan noch it Sûmearyske Epos fan Gilgamesj en it
Babyloanyske Enuma Elisj.

Yn 'e Midsiuwen ûntstiene it Aldierske Táin Bó Cúailnge, de Aldingelske Beowulf,
de Aldiislânske Poëtyske Edda, it Aldfrânske Roelantsliet (Chanson de Roland, it
Midheechdútske Nibelungenlied, it Aldspaanske El Cantar de Mio Cid, en it
Italjaanske La Divina Commedia.

Foarbylden út letter tiden binne: it Portegeeske Os Lusíadas (De Lusiaden) fan
Luís de Camões, The Faerie Queene fan Edmund Spenser, Paradise Lost fan John
Milton, Faust fan Johann Wolfgang von Goethe, The Lady of the Lake fan sir
Walter Scott, Alastor fan Percy Bysshe Shelley, de Finske Kalevala fan Elias
Lönnrot, en Idylls of the King fan Alfred Lord Tennyson.

Dit is fansels mar in lytse greep út it totaal fan 'e epyk; epossen binne bekend
út frijwol alle grutte Jeropeeske talen en klassike talen lykas it Aldgryksk,
Latyn, Sanskryt en Sûmearysk, mar ek út it Arabysk, Armeensk, Fjetnameesk,
Georgysk, Hawajaansk, Japansk, Jiddysk, Koreaansk, Perzysk, Tamil, Tibetaansk en
Turksk.



https://fy.wikipedia.org/wiki/East-Frysl%C3%A2n

East-Fryslân is in gebiet yn it noardwesten fan de dielsteat Nedersaksen; it
gebiet tusken de Iems en de Jade. Histoarysk wie it gebiet ûnderdiel fan de sân
seelannen. Yn de regionale media wurdt neist it begryp East-Fryslân ek
Eastfryske Skiereilân brûkt.

De neikommende gebieten wurde rekkene ta East-Fryslân. Dizze gebieten binne
kultureel fertsjintwurdige troch de Fryske Rie 'Seksje East'.

De neikommende eilannen hearre by East-Fryslân: Boarkum, Kachelotplaat, Memmert,
Júst, Nordeneach, Baltrum, Langereach, Spikereach, en Wangereach.

East-Fryslân wurdt foar it earst neamd yn Romeinske boarnen. De berjochtjouwing
fan Plinius, Tacitus en Stabon binne bewiis fan bewenning yn East-Fryslân oan it
begjin fan de kristlike jiertelling. Plinius skriuwt oer de Sjauken, dy't
primityf yn it Elbegebiet wisten te oerlibjen. De Sjaukyske folksgroep is
wierskynlik opgien yn de Fryske en Saksyske stamferbannen. Sûnt de twadde iuw
wurde de Sjauken net mear neamd.

De Wezer wie de eastgrins fan it Fryske ryk. Under kening Redbad wie it Fryske
Ryk op syn grutst. Under syn opfolger Poppo ferlearen de Friezen de slach oan de
Boarn, sadat it Fryske gebiet bewesten de Lauwers Frankysk waard. Karel de
Grutte ferovere it oerbliuwsel fan it Fryske Ryk beëasten de Lauwers yn 785. De
Saksenkriich wie it lêste ferset fan de Friezen en de Saksen tsjin de
gebietsútwreiding fan de Franken.

Mei de komst fan de Franken begûn ek de kerstening fan de Friezen mei ûnder
oaren de kristlike missionarissen Bonifatius, Liudger en Willibrord. It iene
part fan East-Fryslân foel ûnder it Bisdom Bremen, en it oar ûnder it Bisdom
Munster.

Yn de tolfde iuw begûnen de gearkomsten by de Upstalbeam. Dêrby kamen de Friezen
út de sân frije Fryske seelannen alle jierren krekt bûten Auwerk gear om rjocht
te sprekken en mienskiplike besluten te nimmen. Yn de fjirtjinde iuw waarden
foar 't lêst gearkomsten by de Upstalbeam holden. Dat hie ûnder oaren te krijen
mei de pest en stoarmfloeden. Mei it weiwurden fan de Upstalbeam ferdwûn ek it
feodale systeem yn East-Fryslân. Ferskate haadlingen ("hovedlinge") krigen de
sizzenskip oer lytse gebieten. Tenei hienen de haadlingen de macht yn
East-Fryslân.

Oan 'e ein fan de fjirtjinde iuw boaze de striid tusken de ferskillende
haadlingelagen oan. Nei de Slach op de Wylde Ikers yn it jier 1427 begûn de
hearskippij fan haadling Fokko Ukena oer Eastfryslân. Troch ûnderdrukking fan it
folk en hieltyd hegere belestings groeide it ferset fan de Eastfryske befolking
tsjin Ukena. Yn 1430 waard it Frijheidsbûn fan de Sân Eastfryslannen ûnder
lieding fan de haadlingefamylje Sirksena út Grutsyl opset. Op 14 novimber sluten
de Eastfryske kriten en haadlingen har oan by it Frijheidsbûn. Tenei stie
Eastfryslân ûnder de hearskippij fan de haadlingefamylje Sirksena. Yn 1465 waard
Ulrik Sirksena troch de keizer fan it Hillige Roomske Ryk ferheft ta ryksgreve
fan it Greefskip Eastfryslân. Yn de oarkonde fan de keizer waarden ek rjochten
en frijheden út de tiid fan de Fryske frijheid ferwissige. Dy oarkonde is dêrmei
de oarsprong foar de lettere Eastfryske Lânskip (Ostfriesische Landschaft), dy't
de trije stannen yn Eastfryslân fertsjintwurdige.

Under Edzard de Grutte fûn de grutste útwreiding fan it greefskip plak. Under
syn bewâld begûn de Reformaasje yn East-Fryslân en it Eastfryske Lânrjocht waard
ûnder syn hearskippij skreaun. De gebietsútwreiding fan Edzard de Grutte einige
yn it tiidrek 1514-1517 mei it Saksyske Skeel. Yn dat skeel waard Edzard
ferslein troch in fjouwerentweintich Dútske hartoggen en prinsen mei harren
legers.

Emden waard yn de sechtjinde iuw in wichtich sintrum fan de reformaasje. Yn it
tiidrek 1530-1560 kamen in protte religieuze flechtlingen út de Nederlannen nei
Emden ta. Ien fan dy flechtlingen wie Menno Simons mei syn folgelingen, de
Mennoniten. Yn dy tiid libbe ek Ubbo Emmius (1547–1625), de ferneamde Eastfryske
humanist en historikus. Hy wie de stifter fan de Universiteit fan Grins en hold
him dwaande mei it skriuwen fan de skiednis fan Fryslân (Rerum Frisicarum
Historia).

Yn de tiid fan de Tachtichjierrige oarloch krige de Eastfryske Lânskip
(Ostfriesische Landschaft) hieltyd mear betsjutting. Op syn hichtepunt wie de
Eastfryske Lânskip ferantwurdlik foar de wetjouwing, belestingen en
rjochtspraak. Yn 1654 krigen de greven fan Eastfryslân, fêstige yn Auwerk, de
status fan prinsen (ryksfoarst).

Yn 1744 kaam de lêste Sirksena te ferstjerren. Troch in ferdrach (Konvinsje fan
Emden) tusken Prusen en de magistraat fan Emden hearde Eastfryslân tenei by
Prusen as de Provinsje Eastfryslân. Sebastian Anton Homfeld waard de nije
kânselier.

Yn 1744 ferlear Eastfryslân syn selsstannigens en hearde tenei by Prusen as de
Provinsje Eastfryslân. Yn 1806 waard East-Fryslân anneksearre troch it
Napoleonske Nederlân, en waard letter ynlive by it Frânske Keizerryk.
East-Fryslân krige de namme Département Ems-Oriental, en it Reider wie in part
wurden fan it Département Ems-Occidental. Nei de Napoleonske Oarloggen waard
East-Fryslân earst oermastere troch Prúske en Russyske soldaten yn 1813, en
fannijs anneksearre troch Prusen. Nei it Kongres fan Wenen kaam East-Fryslân
ûnder it Keninkryk Hannover. Yn 1866 kaam Eastfryslân wer by Prusen en sûnt 1946
is Eastfryslân in ûnderdiel fan de dielsteat Leechsaksen. Troch it opheffen fan
de Provinsje Auwerk yn 1978 komt der in ein oan de lange skiednis fan
Eastfryslân as bestjoerlike ienheid. It gebiet fan it eardere greefskip hat nei
1978 noch wol syn Ostfriesische Landschaft, in kultuerparlemint foar
Eastfryslân.

East-Fryslân hat net in soad yndustry en protte wurkleazens. De ekonomy driuwt
benammen op 'e agraryske sektor en toerisme. De wichtigste yndustry kearnen
binne Emden en Wilhelmshaven. It grutste yndustriële kompleks is it Volkswagen
fabryk yn Emden. Leer is nei Hamburch de measte wichtigste lokaasje foar
transport bedriuwen yn Dútslân.

Der binne eartiids in soad minsken weitôge nei de Feriene Steaten of earne oars
fanwegen de earmoede. Hjoed de dei hat East-Fryslân in tekoart oan heger opliede
jongerein, dy't bygelyks yn súd-Dútslân better wurk krije kinne. In soad
mienskippen hawwe te krijen mei in hieltyd heger tal âlderein dy't in boarne
wêze kinne soe foar strukturele problemen yn 'e takomst.

De oarspronklike taal fan East-Fryslân wie it Eastfrysk. Hjoed de dei is
allinnich yn it Sealterlân it Sealterfrysk oerbleaun. Nei de midsiuwen krige it
Plat hieltyd mear betsjutting yn East-Fryslân. Om 1700 hinne is der yn it
Harlingerlân noch Frysk praat. It Frysk fan Wangereach, it Wangereagersk, is yn
1950 foarfêst útstoarn.

Hjoed de dei kinne alle Eastfriezen it Heechdútsk prate en skriuwe. Neist it
Heechdútsk kin wierskynlik in treddepart fan befolking Eastfrysk Plat prate.
Lykwols ferliest it dialekt hieltyd mear sprekkers.



https://fy.wikipedia.org/wiki/Dresden

Dresden is in stêdsdistrikt (kreisfreie Stadt) oan de rivier de Elbe. Dresden is
de haadstêd fan de Dútske dielsteat Saksen.

Sûnt 1485, doe't de regearende famylje Wettin har dêr fêstige, waard Dresden in
wichtige stêd. Under foarst August de Sterke waard de stêd yn de 18e iuw in
keunst- en kultuersintrum. Troch de protte barok- en rokokoarsjitektuer krige de
stêd de bynamme Elbflorenz (Florâns oan de Elbe). Nei 1889 wie Dresden troch
Heinrich Ernemann ít plak foar de Jeropeeske fotografyske yndustry. In soad
technologyske fernijings kamen hjirwei lykas de earste ieneagige lytsbyld (24 x
36 mm) spegelreflekskamera fan de wrâld. Fierders wie Dresden yn de 20e iuw
thúshaven fan it VEB Pentacon fabryk dy't ûnder mear de Praktica makke. Begjin
20e iuw waard de keunstnersgroep Die Brücke yn Dresden oprjochte. Yn 1908 waard
it Universeel Esperantokongres hâlden.

Yn de nacht fan 13 op 14 febrewaris 1945 waard Dresden ferwoaste troch in Britsk
bombardemint. Mear as 25.000 boargers kamen om en 75.000 wenningen ferdwûnen fan
de kaart. De ekstreem hjitte flammesee feroarsake in fjoerstoarm dy't minsken de
flammen ynsûge. Histoarisy binne it net iens oer de aard fan it bombardemint.
Gie it om wraak of om in sinleaze oanfal op boargerdoelen, lykas de Dútske
histoarikus Jörg Friedrich yn syn Der Brand beskriuwt? Of wie Dresden in
strategysk doelwyt wêrby't allinnich in bombardemint de Twadde Wrâldoarloch
beëinigje koe, sa't de Brit Frederick Taylor suggerearet yn 'Dresden, tiisdei 13
febrewaris 1945'? Of wie it bombardemint in produkt fan in doldraaide militêre
burokrasy, in de sin fan 'wat sille we hjoed ris dwaan' lykas Kurt Vonnegut, in
Amerikaan dy't as kriichsfinzene it bombardemint meimakke, yn ‘Slaughterhouse 5’
skreaun hat?

Nei de Twadde Wrâldoarloch woenen de kommunistyske autoriteiten Dresden ombouwe
ta in sosjalistyske metropoal. Dat hâld yn dat hast alle ruïnes yn it
stêdssintrum oprêden waarden. Histoarysk weardefolle gebouwen waarden sloopt,
nettsjinsteande guon protesten, lykas de Sophienkirche dy't yn 1962 ôfbrutsen
waard. In pear histoaryske gebouwen waarden werboud lykas de Zwinger en de
Semperopera. De ruïnes fan de Frauenkirche bleauwen stean as in monumint.

In 18 kilometer lang gedielte fan it dal fan de Elbe, wêrûnder ek in gedielte
fan Dresden, is troch UNESCO ta wrâlderfgoed ferklearre.



https://fy.wikipedia.org/wiki/Charles_Darwin

Charles Robert Darwin (12 febrewaris 1809- 19 april 1882) wie in Britske
natoerûndersiker. Hy wie de grûnlizzer fan de teory fan evolúsje, basearre op
natuerlike seleksje, dy't de basis foarmet foar de tsjintwurdige evolúsjeteory.

Charles Darwin waard op 12 febrewaris 1809 berne in Shrewsbury yn midden
Ingelân, net fier fan Birmingham. Syn heit wie dokter en hope dat Charles him
dêryn opfolgje soe, mar dy hie dêr gjin nocht oan. Charles hie fan jongs ôf oan
in grutte belangstelling foar de natoer. Foaral fûgels en ynsekten hiene syn
belangstelling.

Op syn sechtjinde gong hy nei de Universiteit fan Edinburgh om medisinen te
studearjen. Nei twa jier helle syn heit him dêr wei om't hy dêr neat út 'e wei
sette. It belangrykste dat hy leard hy wie it opsetten en konservearjen fan
fûgels en oare dieren.

Syn heit hie besluten dat hy dan mar dûmny wurde moast. Tidens syn trije jier op
it Christ College in Cambridge hie Charles mear belangstelling foar de jacht as
foar teology. Hy moete dêr ek syn efterneef W.D. Fox dy't in goeie entomolooch
wie. Fierders rekke hy dêr befreone mei J.S. Henslow, professor yn de botany, en
A. Sedgwick professor yn de geology. Yn it foarjier fan 1831 leart er Spaansk as
tarieding op in reis nei Teneryf. Ek nimt er diel oan in geologysk undersyk yn
Wales mei Sedgwick.

Nei it ôfrûnjen fan syn stúdzjes gie Charles oan board fan it
marine-ûndersykskip de Beagle. De kaptein fan de Beagle, Robert FitzRoy wie in
religjeus man. Hy woe mei de reis de wierheid fan Genesis bewize. De teolooch
Darwin woe him dêr mar al te graach by helpe. De Beagle brocht Darwin oer de
hiele wrâld. It skip hat ûnder oaren op de Kaapverdyske Eilannen, de
Falklâneilannen, de Súd-Amearikaanske kust, de Galapagoseilannen, Nij Seelân en
Austraalje west.

It ferhaal giet dat Charles Darwin om 1835 hinne in Galapagosreuzeskyldpod fan
de Galapogoseilannen meinaam. Neidat er de skyldpod yn Ingelân bestudearre hie,
waard dy troch in freon meinaam nei Austraalje, dêr't sy yn ferskate dieretunen
libbe hat. Neffens genetysk ûndersyk is de skyldpod berne yn 1830. De skyldpod,
dy't de namme Harriët krigen hat, stoar yn 2007 en wie doe foar safier bekend it
âldste dier op de wrâld.

Op de reis mei de Beagle waard Charles in hertstochtlik natoerûndersiker en
samler fan planten, dieren, fossilen en stien. Darwin fûn in Urûguay skeletten
fan geweldige grutte útstoarne bisten, dy't in protte liken op de lytse
tsjinhingers dy't no noch libje. Foaral syn besite oan de Galapagoseilannen hat
syn tinken bot beynfloede. Darwin ûntduts dat op elts eilân soarten foarkamen
dy't nearne oars libben.

Darwin late út syn ûndersiken ôf dat soarten feroarlik binne. Hy foarme de
hypoteze dat alle libbene organismen har ûntwikkele hawwe út ien oerfoarm, Ut
dizze hypoteze is de evolúsjeteory fuortkaam.

Charles Darwin hat oer syn ûndersiken en theoryen tal fan wurken publisearre.
Fierwei it ferneamdst is it wurk The Origin of Species dêr't er it fenomeen fan
natoerlike seleksje keppelet oan it ûtstean fan soarten.

Ta eare fan de 150e jierdei fan de publikaasje fan On the Origin of Species en
Darwins 200e bertedei is it jier 2009 troch de IUBS útroppen ta "Darwinjier".

Op 13 septimber 2009 sette de trijemast-klipper 'Stad Amsterdam' yn Southampton
útein foar in ienjierrige wrâldreis yn de spoaren fan Charles Darwin. It wurdt
in werhelling fan de reis dy't Darwin fan 1831 oant 1836 mei de Beagle makke.



https://fy.wikipedia.org/wiki/Boston

Boston is de haadstêd en de grutste stêd fan 'e Amerikaanske steat
Massachusetts. It is ek de grutste stêd yn hiele Nij-Ingelân, de noardeastlike
regio fan 'e Feriene Steaten, en it haadplak fan Suffolk County. Neffens in
offisjele skatting út 2012 hie Boston doe 625.000 ynwenners; as stêdekloft, mei
alle foarstêden en de heal ferstedske plattelânskrite deromhinne, komt dat sifer
út op mar leafst krapoan 4,6 miljoen minsken. Boston waard oarspronklik stifte
op it Shawmut-skiereilân, mar hat troch de iuwen hinne syn grûngebiet útwreide
troch in proses fan drûchlizzing en anneksaasje.

De krite dêr't Boston no leit, wie teminsten 5.000 jier lyn al bewenne. De
earste Jeropeeske kolonisten dy't har dêr fêstigen, wiene Ingelske puriteinen,
dy't de stêd yn 1630 stiften, en ferneamden nei it Ingelske Boston, yn it
greefskip Lincolnshire. Boston woeks al rillegau út ta in plak fan formaat, en
it wie de grutste stêd yn Britsk Noard-Amearika oant it yn 'e midden fan 'e
achttjinde iuw foarbystribbe waard troch Philadelphia, mar it krige de offisjele
status fan stêd pas yn 1822. Yn 1636 waard de earste Noardamerikaanske
universiteit, de Universiteit fan Harvard, fuort bûten Boston, yn it plakje
Cambridge oprjochte.

In grut al krúsjale foarfallen fûnen ûnder de Amerikaanske Revolúsje en de
dêropfolgjende Amerikaanske Unôfhinklikheidsoarloch yn en om Boston plak. Sa wie
der it Bloedbad fan Boston, wêrby't yn 1770 Britske troepen mei skerp op in
oproerige kliber folk skeaten en fiif manlju deaden, en de saneamde Boston Tea
Party, wêrby't yn 1773 opstannige Amerikanen yn 'e haven fan Boston de ladings
tee fan Ingelske skippen oerboard kiperen; dat ynsidint wurdt yn 'e regel
beskôge as it begjin fan 'e Unôfhinklikheidsoarloch. Yn 1775 fierde Paul Revere
tichteby Boston syn letter troch de dichter Longfellow besongen "midsnachtlike
rit" út, wêrmei't er de Amerikanen krekt op 'e tiid warskôge foar in op hannen
wêzende Britske oanfal, resultearjend yn 'e Slaggen by Lexington en Concord.
Datselde jiers fûnen ek de Slach by Bunker Hill en it Belis fan Boston plak.
Nei't de Amerikanen harren ûnôfhinklikheid wûn hiene, ûntjoech Boston him ta ien
fan 'e rykste havenstêden fan 'e wrâld, dêr't fral rum, fisk, sâlt en tabak
ferhannele waard.

Troch it hannelsembargo dat de Britten yn 1807 ûnder de Napoleontyske Oarloggen
foar de Feriene Steaten oer oannamen, en letter troch de Oarloch fan 1812, it
lêste militêre treffen tusken Britten en Amerikanen, rekke de wichtigens fan
Boston as havenstêd bot yn it neigean. Letter, doe't de hannel wer oanloek,
hiene de rike Bostonske keaplju ûnderwilens al oare saken fûn om yn it
ynvestearjen, en sadwaande ûntjoech de stêd him om 'e midden fan 'e
njoggentjinde iuw hinne ta in yndustrieel sintrum, in status dy't it oant yn 'e
tweintichste iuw behold. Kultureel gie it Boston yn dy snuorje ek foar de wyn,
en de Bostonske hegerein hearde ta de maatskiplike elite fan 'e Feriene Steaten.
Behalven dat se de keunsten finansjeel ûnderstipen, bemuoiden in protte fan
harren har ek mei de politike sitewaasje fan 'e Feriene Steaten fan foar de
Boargeroarloch, en Boston waard it sintrum fan 'e abolysjonistyske beweging,
dy't stribbe nei it ôfskaffen fan 'e slavernij.

Underwilens wie de stêd troch de oanhâldende ymmigraasje út 'e Alde Wrâld almar
trochgroeid. De nijynkommelingen wiene yn 't earstoan foar it meastepart Ieren,
dy't har eigen lân, fral nei de Ierske Ierappelhongersneed, massaal ûntflechten.
Tsjin 1850 wennen der likernôch 35.000 Ieren yn Boston, en oant hjoed de dei ta
is Boston ien fan 'e grutste "Ierske" stêden bûten Ierlân bleaun, en ien dêr't
de Ierske ynfloed noch it sterkst fielber is. (De meast ferneamde neikommeling
fan dy iere Ierske ymmigranten wie fansels presidint John F. Kennedy.) Yn 'e
twadde helte fan 'e njoggentjinde iuw setten har ek in protte oare ymmigranten
yn 'e stêd nei wenjen, lykas Dútsers, Italjanen, Libaneeske en Syryske
kristenen, Russyske en Poalske joaden en Frânsk-Kanadezen.

Underwilens hie Boston syn grûngebiet stadichoan útwreide troch it drûchlizzen
fan 'e sompen yn 'e neite fan 'e stêd, dêr't fral nei de Grutte Brân fan Boston,
yn 1872, flink mei opsketten waard. Teffens hie de stêd doe al in stikmannich
oare stedsjes en plakken opslokt, lykas South Boston (1804), East Boston (1836),
Roxbury (1868) en Dorchester (1870), wylst oaren noch folgje soene: Brighton
(1874), West Roxbury (1874), Charlestown (1874) en Hyde Park (1912).

Om 'e midden fan 'e tweintichste iuw hinne gie it mei Boston berchôf, doe't de
yndustry ferâldere rekke en bedriuwen nei oare kriten ta ferfearen, dêr't de
arbeidskrêften goedkeaper wiene. De stêd reägearre troch in ferskaat oan
stedsfernijingsprojekten op te starten. Tsjin 'e jierren santich draaide de
stedsekonomy, nei tritich jier yn 'e lytse loege, wer folop.

Op 15 april 2013 fûn yn Boston in bomoanslach plak op 'e Maraton fan Boston,
wêrby't 3 minsken de dea fûnen en hûnderten oaren ferwûne rekken.

Hjoed de dei is Boston noch altiten in yntellektueel, technologysk en polityk
sintrum foar de regio Nij-Ingelân, al hat it guon wichtige regionale ynstellings
ferlern, lykas de krante The Boston Globe, dy't oernommen is troch The New York
Times. Fanwegen alle hegeskoallen en universiteiten yn 'e stêd wurdt Boston wol
"it Atene fan Amearika" neamd. De ekonomy is benammen basearre op it bank- en
fersekeringswêzen, de tsjinstesektor en amtnerij. De rike skiednis fan 'e stêd
lûkt fierders jiers grutte oantallen toeristen oan. Allinnich Faneuil Hall, it
âlde beursgebou fan 'e stêd, dêr't om 'e tiid fan 'e Amerikaanske Revolúsje
hinne troch ferneamde politisy ferskate wichtige taspraken holden waarden
wêrby't oproppen waard ta de ûnôfhinklikens fan 'e Feriene Steaten, wurdt jiers
al troch 20 miljoen toeristen besocht. De lofthaven fan 'e stêd, Logan
International Airport, is ien fan 'e droksten fan 'e Feriene Steaten.



https://fy.wikipedia.org/wiki/Biskop

In biskop (Gryksk: επισκοπος episkopos, letterlik "opsichter") is in geastlike
mei folsleine prysterwijingsmacht yn de hiërarchy fan de Roomsk-Katolike
Tsjerke, Anglikaanske Tsjerke of de Luterske Tsjerke dy't ornaris oan it haad
stiet fan in bisdom. In tal bisdommen tegearre foarmje in tsjerkeprovinsje,
der't in aartsbiskop oan it haad stiet. Willibrord is yn 695 troch de paus
oansteld en wijd as biskop oer de Friezen. Hy hat lykwols kwealik yn
Westerlauwersk Fryslân west (sjoch Fositelân) en syn opfolgers likemin. De
biskop hie meast tuskenpersoanen: tafallige, (bygelyks Odulf en letter fêste,
benammen aartsdiakens. Taken biskop:

Hy skonk de measte biskoplike tsjerken oan kleasters. De biskop krijt wrâldske
bestjoersmacht as greve yn Drinte en Stellingwerf (1046); troch de hâlding fan
Egbert II yn Starum (1077); Eastergoa en Westergoa (1138, tydlik al 1086 en
1088). De biskop fan Münster hie net folle ynfloed; Fryslân bringt ek net folle
op.

De reizen fan Bonifatius nei Fryslân ta wienen yn 753 en 754 , Frederik wurket
yn Fryslân om 830 hinne. Koenraad fan Swaben wijt de abdijtsjerke fan Foswert.
Doe't de oanspraken fan Hollân ta in kondominium laten en biskop Boudewyn fan
Hollân syn rjochten jilde litte woe is hy twa kear ferslein. Dietrich von der
Ahr wie yn Starum yn 1203 en krige wat gesach nei in konflikt mei Willem I.
Dochs holpen de Friezen 1230-1233 de opstannige Drinten. Biskop Friedrich van
Blankenheim trede dêrby krêftich op. Cunerus Petri, ienige biskop fan Ljouwert,
wurket yntinsiver, mar te koart 1570-1577. Nei 1580 is der gjin drager fan
biskoplik gesach. De paus machtiget yn 1602 in apostoalysk fikaris foar hiel
Nederlân: besiken yn 1618, 1692 en 1696. Oant 1703 trede in lid fan it Haarlims
kapittel as fikaris-generaal op, mei help fan in aartspryster fan Ljouwert.
Bestjoersmacht en wijingsmacht komme yn 1727 oan de nuntsius yn Brussel, letter
yn De Haach. Alle nuntsiussen wienen Italjanen, dus lei it gesach praktysk by de
aartsprysters; Nunsius Busca brocht yn 1778 en nunsius Brancadoro yn 1794 in
besite. Under it keninkryk bereizget baron Van Wijckersloot Fryslân as wijbiskop
yn 1836, 1837, 1842 en 1847. Nei 1853 komt Fryslân ûnder de aartsbiskop fan
Utert, dy't in soad oan de wijbiskoppen en de dekens oerlitte moat. Mei de
biskop fan Grins (1955) hat Fryslân mear kontakt. Biskoppen út Fryslân binne
Frederik en Redbad, aartsbiskoppen Johannes H.G. Jansen fan Ljouwert en Jan de
Jong fan It Amelân.



https://fy.wikipedia.org/wiki/Augustinus

Augustinus, (folút: Aurelius Augustinus), ek wol Augustinus fan Hippo neamd, (13
novimber 354 - 28 augustus 430) wie in grut teolooch út de 5e iuw. Hy hat mei
syn opfettings oer God, de minsk en de genade syn stimpel op wrâldskiednis drukt
en wurdt beskôge as ien fan de Tsjerkfâden. Nei syn dea waard er hillich
ferklearre.

Augustinus kaam op'e wrâld en stoar yn Thagaste (Souk-Ahras), yn de doetiidske
Romeinske provinsje Afrika tsjintwurdich noardeast Algerije en noard-Tuneesje.
Noard-Afrika yn de 3e en 4e iuw, wie mei Turkije, Syprus, Kreta en Egypte, ien
fan de gebieten dêr't it Kristendom it sterkst woartele wie. Hy waard berne as
soan fan in heidenske (net-kristlike) heit en in fromme kristlike mem. Syn âlden
hienen it net breed mar joegen him wol in goede oplieding. Hy koe studearje en
waard yn 375 op 21-jierrige leeftyd learaar yn de retorika yn de stêd Kartago.

Yn syn jonge jierren wie hy in fûle oanhinger fan it Manicheïsme, in gnostyske
streaming yn it Kristendom. Ta fertriet fan syn mem Monika libbe hy as
jongkeardel earst in losbandich libben. Neidat er kennis makke mei it wurk fan
de Romeinske filosoof Cicero nimt er it beslút filosofy studearre te gean op syk
nei wierheid, benammen oer it suvere Godsbegrip yn relaasje ta de oersprong fan
it kwea. Nei alle gedachten ferfear hy yn 383 nei Itaalje en krige dêr in
funksje oan it keizerlik hof yn Milaan. Dêr lit er him, ûnder ynfloed fan de
biskop fan Milaan Ambrosius, ek bekeare ta it kristendom. Hy gong werom nei
Afrika en waard dêr pryster yn Hippo. Yn 395 waard hy nei de dea fan de biskop
fan Hippo ta syn opfolger keazen. Dy funksje soe hy oant syn dea yn 430
ferfolje. By de belegering fan Hippo troch de Fandalen soe er stjerre.

Augustinus hat my syn tinken in geweldige ynfloed han op sawol it kristendom as
op it westerske tinken. Hy wie sels beynfloede troch Plato en it neo-platonisme.
Al syn wurken wurde kenmerke troch in stribjen nei oprjochtheid, earlikheid,
autintisiteit en wrachtichheid, wêrby't it eigen hannelen yn oerien te bringen
mei wat men leaut foar him like wichtich is.

It tinken fan Augustinus oer de minsk en syn wil is fan grutte ynfloed west op
de midsiuwske teologen lykas Anselmus en Tomas fan Akwino. Lettere filosofen as
Immanuel Kant, Arthur Schopenhauer en Friedrich Nietzsche hawwe dit ûnderwerp
fierder útwurkje yn harren etyk.

Jehannes Kalvyn en Kornelius Jansen, binne ek hiel bot beynfloede troch it wurk
fan Augustinus. De 16e-iuwske reformaasje, yn gong setten troch Maarten Luther,
sels augustijn, Kalvyn en Huldrych Zwingli is foarme op grûn fan Augustinus syn
tinken. Mei harren lear oer sonde en genade gripe sy tebek op it wurk fan
Augustinus.

Augustinus hat yn syn libben in soad skreaun op ferskate gebieten - lykas
teologyske ferhannelings, kommentaren op skriften en autobiografyske wurken. Syn
Bekentenissen wurdt sjoen as syn earste autobiografy: yn it boek skriuwt er oer
it tiidrek fan syn berte oant syn doetiidske leeftyd (likernôch 50), syn
relaasje mei God komt oan bod en it einiget mei in wiidweidige beskôging fan it
bibelboek Genesis der't hy útleit hoe't de tekst ynterpretearre wurde moat.

In bekend sitaat út syn ferneamde wurk De Civitate Dei (IV, 4) is: "Remota
iustitia quid sunt regna nisi magna latrocinia?" (Latyn foar: Ofsjoen fan harren
jurisdiksje, wat binne regearings oars dan grutte rovebendes?).

Augustinus hat him yn syn boek De Stêd fan God, tige negatyf útlitten oer de
joaden. Neffens him wienen sy fijannen fan God. Dizze wurden binne letter brûkt
troch Kristenen om de joaden te ferfolgjen.



https://fy.wikipedia.org/wiki/Arizona

Arizona is ien fan de Feriene Steaten fan Amearika. De haadstêd is Phoeniks.
Sawat 20% fan de befolking hat Spaansk as memmetaal. De wichtichste stêden
njonken de haadstêd binne Tucson en Flagstaff.

It gebiet dat tsjintwurdich de steat Arizona foarmet, waard eartiids befolke
troch Yndianestammen as de Hopy en de Navajo. De earste blanken dy't it gebiet
yn loeken, wienen Spaanske ûntdekkingsreizgers sa om it jier 1540 hinne. Op de
ein fan de 17e iuw waarden troch de Spanjerts rigen missyposten oprjochte mei as
doel om de lânseigen befolking ta it Kristendom te bekearen.

Nei iuwen fan Spaansk bewâld, waard it gebiet yn 1810 in ûnderdiel fan Meksiko.
Nei ôfrin fan de Meksikaansk-Amerikaanske Oarloch yn 1848 moast Meksiko Arizona
foar it grutste part ôfstean oan de Feriene Steaten en yn 1853 kochten de FS
noch in stik derby. Ynearsten waard Arizona bestjoerd as ûnderdiel fan it New
Mexico Territory, oant dat it yn 1863 in selsstannich gebiet wurde soe. Op 14
febrewaris 1912 waard Arizona formeel de 48e steat fan de Feriene Steaten.

Tidens de Grutte Depresje soe Arizona swier troffen wurden, mar har al rillegau
ek wer ûntjaan, benammen troch de him ûntwikkeljende toeristeyndustry, dy't noch
altyd fan belang is.

De steat Arizona beslaat in gebiet fan 295.254 km² grut, wêr't it meastepart lân
fan is. It heart by de Mountain-tiidsône.

Arizona grinzet yn it suden oan Meksiko, yn it noarden oan de steaten Utah en
Kolorado, yn it westen oan Nevada en Kalifornje en yn it easten oan Nij Meksiko.
It punt dêr't de grinzen mei Utah, Nij Meksiko en Kolorado by inoar komme, hjit
Four Corners. Yn Arizona lizze grutte Yndianereservaten.

Geografysk sjoen is, dat benammen bekend stiet om de prachtige natuer, in steat
fan ekstremen. In gedielte wurdt trochsnien troch de Rocky Mountains, mei de
Humphreys Peak as heechste punt (3851 meter). Tagelyk bestiet Arizona foar in
grut part út woastyn.

De wichtichste rivier is de Kolorado, dy't foar in part ek de westgrins foarmet.
De rivier streamt troch de ferneamde Grand Canyon. Oare natuergebieten binne de
Painted Desert en Monument Valley.



https://fy.wikipedia.org/wiki/Wurd

It wurd is it lytste selsstannich brûkte taalelemint dat op it nivo fan de
sprektaal opboud is út klanken en op it nivo fan de skreaune taal út letters.
Sûnt Ferdinand de Saussure is bekend dat it 'wurd' skieden is fan it konsept. It
is dêrom net goed om te stellen dat in wurd de lytste ienheid fan betsjutting
wêze soe: de relaasje tusken ideeën en wurden is nammmentlik frij willekeurich.

In oare definysje fan "wurd" is de lytste psychologysk-taalkundige ienheid yn de
taal dy't op himsels stean kin, oars as it bûne morfeem. In wurd bestiet út
minimaal ien frij morfeem en nul of mear bûne morfemen. Yn de praktyk is it in
opienfolging fan oan elkoar skreaune letters, wêroan in troch konvinsje
oerienkomde betsjutting ferbûn is. Dit betsjut net dat in wurd per definysje in
'betsjuttingdragende' (semantyske) ienheid is, want de dielen wêr'ut it
gearstald is hawwe op harsels ek in betsjutting: de affiksen be-, fer-, -en
ensfh. hawwe ellegear in eigen betsjutting.

De betsjutting fan lekseem komt frijwol oerien mei dy fan wurd. De term lekseem
wurdt lykwols spesifyk brûkt om it wurd te ûnderskieden fan de betsjuttingsfolle
ienheden op leger nivo, ofwol de bûne morfemen.

Neigeraden de grammatikale funksje yn de sin wurde de ( foar it Frysk ) as
wurdsoarten ûnderskieden:



https://fy.wikipedia.org/wiki/Wolf

De wolf is in rôfdier en in sûchdier út de famylje fan de hûnêftigen, Canidae.
Syn Latynske namme is Canis Lupus. Se kinne in soad kleuren hawwe, fan hielendal
wyt oant reabrún. Der binne ek swarte eksemplaren. In wolf is likernôch
(kop-sturt) 2 meter lang. In wolf yt alles, griente útsein. Se libje yn ridels,
dy't wat grutte oanbelanget ferskille kinne en wêrfan't de wichtichste wolven út
'e ridel it alfa-mantsje en it alfa-wyfke binne. Wannear't der in protte iten
is, binne de ridels grutter. Se jeie mei-elkoar op wyld.

Yn de ferskate Europeeske lannen nimt it tal wolven stadichoan wer ta. Dat is it
gefal yn Spanje, Tsjechje, Sloveenje, Kroaasje en Slowakije. Troch it genetysk
ferskaat wurde de wolven yn Skandinaavje as bedrige kategorisearre. Neffens it
Sweedske Rôfdiersintrum soenen der yn 2008 sa'n 180 wolven yn Sweden en
Noarwegen west hawwe. Yn lannen as Frankryk en Switserlân is de wolf
weromkommen.

Yn Dútslân binne spoaren fan in wolf fûn yn de dielsteat Noardryn-Westfalen. Yn
de dielsteat Nedersaksen ferwachtsje saakkundigen foar 2015 de earste
wolfsridel. Yn 2011 wienen der yn it easten fan Dútslân alve ridels. De wolven
yn de dielsteaten Noardryn-Westfalen binne singelier en nei ferwachting sille de
earste wolven yn Nedersaksen dat ek wêze.

De lêste wolf yn de provinsje Fryslân is yn 1712 by Wolvegea deasketten. Yn 1772
waard yn it súdeasten fan de Grinzer Ommelannen de lêste wolvejacht holden. Yn
East-Fryslân wurdt yn 1738 yn de omkriten fan Jever in wolf deasketten. As de
wolf wer nei Fryslân komme soe, sil der nei alle wierskyn út it eastlike Dútslân
wei komme.

Yn july 2013 is der in deade wolf fûn yn it Suderleech, neffens de earste
berjochten wie er oanriden troch in automobilist. Ut ûndersyk die bliken dat de
wolf by syn ferstjerren in bever yn 'e mage hie en dat soe betsjutte dat de wolf
wierskynlik dêr dellein wie as grap.



https://fy.wikipedia.org/wiki/Winter

De winter is ien fan de fjouwer jiertiden, sa't dy foarkomme yn de poalgebieten
en gebieten mei in tuskenbeiden klimaat.

De winter fynt plak troch de skeane stân fan de Ierde tsjin de sinne oer. De
jiertiid fynt tsjinoersteld op it noardlik- en it súdlik healrûn plak, dat wol
sizze: at it op it noardlik healrûn winter is, is it op it súdlik healrûn
simmer, en oarsom. Dit komt trochdat as it winter is op it noardlik healrûn, it
súdlik part fan de ierde dan nei de sinne ta wiist en it noardlik part fan de
sinne ôf.

Yn de waarkunde falt de winter op it noardlik healrûn yn de moannen desimber,
jannewaris en febrewaris en op it súdlik healrûn yn de moannen juny, july en
augustus.

Yn de stjerrekunde begjint de winter op it noardlik healrûn om 21 desimber
hinne, op de wintersinnekear. De sinne stiet dan middeis oan de
Stienbokskearkring rjocht oan de himel. Dizze dei falt gear mei de koartste dei
fan it jier op it noardlik healrûn. De astronomyske winter einiget op de
maitiidevennacht, op 20 maart, somtiden ek op 21 maart, as de sinne middeis oan
de evener rjocht oan de himel stiet. Hjirnei begjint de maaitiid. Op it súdlik
healrûn begjint de winter rûn 21 juny, as de sinne middeis rjocht oan de himmel
op de Kreeftskearkring stiet. De winter einiget hjir om 21 septimber hinne, as
de sinne middeis rjocht boppe de evener stiet.

Yn de winter is de temperatuer trochstrings leger as yn de simmer. In oar
skaaimerk fan de winter is in protte delslach, ûnder oare yn de foarm fan heil
en snie. Ek is de winter ferneamd om de stoarmen en minder sinne as yn de
simmer.

In protte bisten hâlde yn dizze perioade fan it jier harren wintersliep. Oare
bisten, benammen fûgels, lûke nei waarmere gebieten, guon sels hielendal nei it
oare healrûn: Foar de noardlike winter fan it noardlik healrûn nei it súdlik
healrûn, en foar de súdlike winter oarsom. Ek binne der bisten dy't yn de simmer
in protte iten ynslaan en ferstopje, sadwaande hawwe se by't winter genôch iten
om dizze tiid troch te kommen.



https://fy.wikipedia.org/wiki/Wilamowice

Wilamowice is in stêd yn it Poalske woiwodschap Sileezje, lizzend yn de powiat
Bielsky yn de gemeente (Gmina) Wilamowice. It oerflak beslacht 10,41 km², it
ynwennertal wie 3044 yn 2014.

It plak waard foar it earst neamd yn 1325 as Novovilamowicz. De stêd waard
stichte en befolke in de rin fan de jierren fan de Dútske Ostsiedlung. De
emigranten kamen út Flaanderen, Fryslân, Hollân en Skotlân. Sûnt de 15e iuw wie
plak bekend ûnder twa Dútske nammen : Wilmeshau Wilmesdorf. De plaknamme is noch
faak feroare, mar ein 18e iuw wie it meast Wilmesau. Mei troch endogamy en it
geografysk isolemint fan stêd yn de Poalsktalige krite Bielsko-Biala ûntjoech
him der in pleatslik dúdlik ûnderskaat dialekt, dat oant de Twadde Wrâldkriich
deistich brûkt waard.

Nei de oarloch moasten benei alle Dútskers de krite ferlitte en waard it plak
werneamd ta Wilamowice. De ynwenners fan Wilmesau / Wilamowice waard troch it
Poalsk regear tastien om te bliuwen meidat hja net fan Dútsk komôf wiene.
Nettsjinsteane dat de pleatslike taal ferbean waard yn it ramt fan taalkundige
ferpoalsking oant 1956, wurdt noch hieltyd in foarm fan Dútsk-Nederlânsk
sprutsen, te witten it Wilamowytsersk , al stiet it op it punt fan útstjerren.



https://fy.wikipedia.org/wiki/Tsjaad

Tsjaad waard yn 1902 in koloanje fan Frankryk. Nei't it yn 1960 ûnôhinklik woarn
wie, begûn yn 1965 in boargerkriich. De moslimbefolking yn it noarden kaam yn
opstân tsjin de belestings fan it regear en krige dêrby stipe fan Lybje, dat
hawwe woe dat it rjocht op gebiet fan Tsjaad hie. Wilens wienen der ek
strideraasjes tusken etnyske groepen yn it suden. Oan dy boargerkriich kaam yn
1996 in ein, mar troch de problemen yn Sûdan begûn yn 2003 in nije boargerkriich
yn it easten fan it lân.

Yn Tsjaad libbe mear as 200 etnyske kloften en leit op de grins fan twa wrâlden,
de troch Arabieren dominearre gebieten yn Afrika en de troch swarte Afrikanen
bewenne gebieten. De befolking yn de eastlike en sintrale regio's hawwe troch
lange kontakten mei Egypte en Soedan min of mear in Arabysk karakter. Mear as
twatredde fan de befolking libbet op it plattelân. De Sara foarmje de grutste
etnyske kloft 20%; fierders binne der noch de Bagirmi, Kreish, Teda en Mbum dy't
grutte kloften foarmje.

Ungefear 50% fan de befolking 50% is moslim, 30% is kristen en ûngefear 20%
hinget in animistysk leauwen oan. De moslims wenje fral yn it noarden en easten
fan it lân, de kristenen en animisten benammen yn it suden. Ndjamena (foarhinne
Fort Lamy) is de sit fan in aartsbisdom. It lân is fan de oprjochting ôf yn 1969
al lid fan de Organisaasje fan de Islamityske Konferinsje (OIC).

De offisjele talen fan Tsjaad binne it Frânsk en it Arabysk. Fierders hawwe de
measte etnyske kloften noch har eigen taal.



https://fy.wikipedia.org/wiki/T%C3%BAt

In tút is it mei de lippen oanreitsjen; normaal sprutsen dogge je soks mei in
oare persoan.

Yn 'e westerske kultuur is in tút in útdrokking fan leafde of seksuele
oanlûking; twa minsken túte inoar dêrby op 'e lippen, of ien persoan tút in oar
op ferskate parten fan syn of har lichem.

Tútsjen kin ek in foarm wêze fan twa kunden dy goed meiinoar kinne, bygelyks by
famylje. By famylje joust gjin tút op 'e mûle mar op 'e wang. De eksakte wize
hoe soks bart leit oan de kultuur en kin dertroch yn oare lannen in oare
besjutting ha. Ynternasjonaal binne twa túten normaal, ien op eltse wang. Yn
Nederlân wurde meastentiids trije túten jûn. Yn Belgje wurdt faak mar ien tút
jûn.

In tút kin ek in besjutting ha fan respekt foar in wichtige persoan, lykas as
immen de ring fan in Kening of Paus tút. As paus Johannes Paules II yn in frjemd
lân syn fuot op 'e grûn sette, túte hy earst de grûn om syn respekt foar de
ierde sjen te litten.

As der by in tút gjin leafde is, is it meastentiids symboalysk. By in romatyske
of seksuele tút giet it bynammen om it lichem. Sadwaande duorret in romantyske
tút langer en is folle yntenser as in symboalyske tút. In hiel yntense
romantyske foarm fan in tút is it tongfrijen.



https://fy.wikipedia.org/wiki/Stjer

In stjer is in ljochtôfjaand bolfoarmich himellichem besteande út superferhjitte
en dêrtroch baarnende gassen, dy't gearholden wurde troch de eigen swiertekrêft.
De druk en temperatuer fan 'e gaskonsintraasje yn 'e kearn fan in stjer binne sa
alderferskuorrendste heech dat der spontane kearnfúzjereäksjes plakfine wêrby't
wetterstof omset wurdt yn helium. Dêrtroch wurdt in ôfgryslik soad enerzjy
produsearre, dy't troch de stjer útstriele wurdt yn ferskate weachlingten, mei
as wichtichste de spektrale bân fan it sichtbere ljocht. It eigenskipswurd dat
by 'stjer' heart, is stellêr, fan it Latynske stella ("stjer"). De leechte
tusken stjerren wurdt nei ferwiisd as de ynterstellêre romte. Stjerren ûntsteane
troch it proses fan stjerformaasje en einigje harren bestean nei in nova of
supernova as in stellêr restant.

Al sûnt de prehistoarje hat de minskheid fassinearre west troch stjerren, dy't
troch harren ûnwitten ôfstân fan 'e Ierde lytse spjeldepuntsjes ljocht op fêste
plakken oan 'e nachtlike himel lykje te wêzen, en dy't lykje te flikkerjen troch
it effekt fan 'e planetêre atmosfear, dy't harren ljocht passearje moat om it
ierdoerflak te berikken. Histoarysk waarden de prominintste stjerren groepearre
yn saneamde stjerrebylden, dy't nammen krigen as de Grutte Bear, de Liuw en de
Skealjes. De sinneljocht wjerkeatsende planeten fan ús sinnestelsel, lykas
Fenus, Mars en Jupiter, waarden oarspronklik ek as stjerren beskôge; dêrfandinne
dat Fenus wol bekend stiet as de 'Jûnsstjer'. Doe't men de nachtloft yngeander
beächte, die lykwols bliken dat sokke 'stjerren' ûnfêst wiene, sadat se yn it
Aldgryksk de namme ἀστήρ πλανήτης, astēr planētēs krigen, dat "swalkjende stjer"
betsjut.

Ut de stúdzje fan 'e nachtlike himel kaam de astronomy fuort, de wittenskiplike
stúdzje fan it hielal, mar ek de astrology, in pseudo-wittenskip dy't de takomst
besiket te foarsizzen út 'e stân fan stjerren en planeten. De skieding tusken dy
beide ferskynsels is trouwens fan resinte datum; oant de Ferljochting seach men
neat tsjinstridichs tusken astronomy en astrology. De moderne astronomy makket
gebrûk fan ûnbidich grutte tilleskopen yn saneamde observatoaria of
stjerrewachten. De meast spesjalisearre observatoaria binne op bergen fêstige,
om sa min mooglik lêst te hawwen fan ljochtfersmoarging. Troch desennia fan
bodzjen hawwe astronomen dy't ferbûn binne oan sokke observatoaria
stjerrekatalogussen gearstald wêryn't standerdisearre stjerrenammen fêstlein
binne.

De stjer dy't it deunst by de Ierde stiet, is de sinne (of Sol, yn
wittenskiplike nomenklatuer), dy't ús sinnestelsel beljochtet en fan enerzjy
foarsjocht. Alle libbene wêzens op 'e Ierde besteane úteinlik fan sinneljocht,
dat troch planten yn it proses fotosynteze ta iten makke wurdt en as sadanich de
hiele itenskeatling fan it Ierdske ekosysteem ûnderstipet. In grut tal oare
stjerren is nachts by ûnbewolkt waar mei it bleate each sichtber oan 'e himel,
mar wurdt oerdeis wei yn it ljocht fan 'e sinne. De neiste fan dy oare stjerren
is Proxima Centauri, dy't op 39,9 triljoen km (of 4,2 ljochtjier) ôfstân fan 'e
Ierde stiet. As men reizgje soe mei de faasje dy't in romtefear yn in baan om 'e
Ierde berikt (8 km de sekonde of krapoan 30.000 km de oere), soe men der 150.000
jier oer dwaan om Proxima Centauri te berikken.

Ut astronomysk ûndersyk is sûnt 2000 bleken dat in grut part fan 'e stjerren
wierskynlik ien of mear planeten hat, dy't fongen binne yn 'e swiertekrêft fan
'e oangeande stjer en dêr sadwaande yn in fêste baan omhinne draaie. Sa'n stjer
mei satelliten wurdt in planetestelsel of sinnestelsel neamd. Us eigen
sinnestelsel telt njoggen fan sokke planeten (of acht, as men Pluto net
meirekkenet. Guon planetestelsels telle mear as ien sinne (of stjer); sokken
neamt men mearstjerrestelsels. As der twa stjerren ominoarhinne draaie, sprekt
men fan in binêre stjer, en as der trije ominoarhinne draaie, is it in trinêre
stjer. Gruttere groepen ominoarhinne draaidende stjerren, dy't stjerreklusters
neamd wurde, besteane ek.

Stjerren binne net yn gelikense mjitte ferspraat oer it hielal, mar klútsje foar
it meastepart mei ynterstellêr gas en stof gear yn groepen, dy't stjerrestelsels
of molkewegen neamd wurde. It is lykwols in misfetting dat stjerren útslutend yn
stjerrestelsels foarkomme, mei't der ferskate saneamde yntergalaktyske stjerren
(yn 'e romte tusken stjerrestelsels) ûntdutsen binne. In trochinoar
stjerrestelsel omfiemet hûnderten miljarden stjerren, en der binne mear as 100
miljard stjerrestelsels yn it waarnimbere (!) hielal. Yn 2010 waard sadwaande in
skatting dien dat it tal stjerren yn it waarnimbere hielal 300 triljard wie, of
yn wiskundige notaasje 3×1023.

De measte stjerren binne tusken 1 en 10 miljard jier âld, al kinne guon sels
tichteby 13,7 miljard jier âld wêze (wat neffens de kennis fan no de âlderdom
fan it hielal is). It libben fan in stjer begjint mei it proses fan
stjerformaasje troch de swiertekrêftymploazje fan in ynterstellêre gasdize. As
stjerren har yn ús Molkewei foarmje, binne se gearstald út likernôch 71%
wetterstof en 27% helium, mei in fraksje swierdere eleminten, lykas izer. Oan 'e
ein fan syn libben kin in stjer ek foar in part út ûntaarde matearje (degenerate
matter) bestean. Wat massiver in stjer, wat koarter oft er libbet, benammentlik
om't massive stjerren gruttere druk op harren kearn hawwe. Dat soarget der
nammentlik foar dat se flugger harren wetterstof ferbaarne. De massivere
stjerren hâlde it sadwaande yn trochsneed mar in pear miljoen jier út, wylst
stjerren mei in minimale massa (reade dwergen) harren branje tige stadich
ferbaarne, sadat sy tsientallen oant hûnderten miljarden jierren bestean bliuwe
kinne.

Stjerren ferbaarne harren wetterstof yn harren kearn troch kearnfúzje wêrby't
wetterstof omset wurdt yn helium. Dat is in proses dat spontaan úteinset as de
druk yn stjerkearn swierdernôch is. In byprodukt fan dat proses is de enerzjy
dy't útstriele wurdt nei de romte yn 'e foarm fan sawol elektromagnetyske
strieling (ynkl. sichtber ljocht) as dieltsjesstrieling (oftewol sinnewyn). De
kleur fan in stjer (dy't bepaald wurdt troch de pykfrekwinsje fan it sichtbere
ljocht) hinget ôf fan 'e temperatuer fan 'e bûtenste lagen fan 'e stjer, ynkl.
de fotosfear. Behalven sichtber ljocht strielje stjerren trouwens ek foarmen fan
elekromagnetyske strieling út dy't ûnsichtber binne foar it minsklik each, fan
'e langste weachlingte fan ynfraread, oant 'e koartste weachlingte fan
ultrafiolet, röntgenstrielen en gammastrielen.

In stjer mei in massa dy't 0,4 kear sa grut of grutter is as de sinne, groeit út
ta in saneamde reade reus as de wetterstof úteinlik oprekket. Wylst de stjer
almar grutter groeit, stjit er in diel fan syn massa, ferrike mei swiere
eleminten út 'e kearn, út nei de ynterstellêre romte, dêr't it letter foar nije
stjerformaasjes brûkt wurde sil. Underwilens ferwurdt de stjerkearn ta in
stellêr restant: in wite dwerch, in neutroanestjer of, as er dêr massyf genôch
foar is, in swart gat.

De tsjintwurdige klassifikaasje fan stjerren (it Yerkes-klassifikaasjesysteem)
is basearre op temperatuer: yn it foarste plak is der de
ien-letterklassifikaasje dy't giet fan O, wat tige hjit is, fia B, A, F, G en K
nei M, wat sa koel is dat der har molekulen foarmje kinne in 'e atmosfear fan 'e
stjer. In ferskaat oan seldsume spektrale types hawwe spesjale oantsjuttings
binnen dit systeem; de meast foarkommende dêrfan binne L en T, dy't de kâldste
en minst massive stjerren, resp. brune dwergen klassifisearje. Eltse letter hat
10 ûnderferdielings, nûmere fan 0 oant 9, yn folchoarder fan ôfnimmende
temperatuer, al moat dêrby fernijd wurde dat dit systeem fêstrint by ekstreem
hege temperatueren, mei't de klassen O0 en O1 wierskynlik net besteane.

Fierders kinne stjerren noch klassifisearre wurde oangeande de
helderheids-effekten yn 'e spektrale linen (dy't korrespondearje mei harren
romtlike grutte en bepaald wurde troch swiertekrêft en oerflak). Dizze
klassifikaasje giet fan 0 (hyperreuzen) fia Ia (helderste superreuzen), Ib
(minder heldere superreuzen), II (heldere reuzen), III (reuzen), IV (subreuzen)
nei V (haadrigedwergen), wylst guon wittenskippers noch VI (subdwergen) en VII
(wite dwergen) tafoegje. De measte stjerren behearre ta de kategory fan 'e
haadrigedwergen, dy't bestiet út gewoane, wetterstofbaarnende stjerren. De
sinne, bgl., is in giele dwerch, neffens dit systeem klassifisearre as in
G2V-stjer.

Ta ein beslút kinne der dan noch oantsjuttings yn lytse letters oan sokke
klassifikaasjes tafoege wurde, lykas e (dat de oanwêzigens fan emisjelinen
oantsjut), m (dat de oanwêzigens fan ûngewoan hege nivo's metalen oanjout) en
var. (dat fariaasjes yn it spektrale type oantsjut). Wite dwergen hawwe harren
eigen klassifikaasje, dy't begjint mei de letter D en fierder opdield is yn DA,
DB, DC, DO, DZ en DQ, ôfhingjend fan 'e types fan promininte linen yn it
spektrum. Dizze oantsjuttings wurde dan folge troch in nûmerike wearde dy't de
temperatueryndeks oanjout.



https://fy.wikipedia.org/wiki/Stiente

Stiente of stien is it fêste, hurde, konsistinte materiaal dêr't op in protte
plakken de grûn út bestiet. In stiente is opboud út fragminten dy't klasten
neamd wurde, of oars út mineralen.

De ierdkoarst bestiet út withoefolle soarten stienten. Dy bepale foar in
wichtich part hokker eigenskippen oft it ierdoerflak hat: it reliëf en it
lânskip, de draachkrêft fan 'e ûndergrûn, de boaiemfoarming en de
wetterhúshâlding. Stiente kin yn trije haadkloften ferdield wurde nei de wize
dêr't it op foarme wurdt: stjurringsstiente ûntstiet troch it stjurjen fan
raande stien (magma); sedimintêr stiente troch it besinken of delslaan fan
sedimint; en metamorf stiente troch it groeien fan nije mineralen yn besteande
soarten stien. Troch ferwaring en eroasje kin stiente ôfbrutsen wurde, mar it
materiaal dat op dy manear op ien plak ferlern giet, kin op in oar plak bedarje
en dêr in nije stiente foarmje.

Ut stienten wurde mineralen, ertsen of eleminten (koartom: dylchstoffen) fan
ekonomysk belang wûn. Stiente sels kin ek in weardefolle helpboarne wêze,
bygelyks as it tapast wurdt as natoerstien, lykas granyt of moarmer.



https://fy.wikipedia.org/wiki/Sompe

In sompe, somp, moeras of ûnlân is in oergongsgebiet tusken wetter en lân. It
bestiet út in gebiet dat regelmjittich oerstreamd wurdt mei wetter, wêrnei't it
stadichoan wer opdrûget.

Sompen wurde skaaimerke troch in bysûnder ferskaat oan plant- en bistesoarten.
Yn sompen binne in protte gerssoarten te finen. Ek reid, tuorrebout en oare
krûdeftige-plânten binne in protte te finen yn de omkriten fan sompen. It wetter
yn in sompe kin sawol farsk- as sâltwetter wêze. Foar guon bisten is in sompe de
wichtichste lokaasje as briedplak.

Yn wêzen is de sompe in tuskenfaze yn de ûntwikkeling dy't yn stân hâlden wurdt
troch bisten of minsken. By bisten moate wy tinke oan bygelyks de
Eastfardersplassen yn Flevolân. Hjir hâlde guozzen harren eigen libbensgebiet yn
stân troch it iten fan reid. As der in tiidlang lykwols neat bart, dan sil in
sompe stadichoan ‘ferlânje’. It wurdt dan dus wer gewoan lân.

Oan de kust bestean ek sompen, de saneamde ‘tijsompen’. Dizzen binne meastal te
finen by de mûnings fan rivieren en tusken sânbanken tichtby de kust en it
fêstelân. Se besteane út gebieten mei in protte sân of tinne klaai. De Tantramar
Sompen yn East-Kanada binne hjir in foarbyld fan.

By in sompe fynt faak in ôfbraak proses plak fan deade planten en bisten. Dit
proses produsearret gassen dy’t sompegassen hjitte. Dat gas kin troch
sels-ûntflamming as dwaalljocht, in ljochtblau ljocht, boppe in sompe sjoen
wurde.



https://fy.wikipedia.org/wiki/Shy_Love

Shy Love, echte namme: Sheelagh Patricia Blumbergh Albino (27 novimber 1978), is
in Amerikaansk pornografysk aktrise en pornoregisseur en pornoprodusinte. Se
waard berne yn it Dútske Wiesbaden, dêr't har heit, dy't fan Sisyljaansk komôf
is, doedestiden as Amerikaansk soldaat stasjonearre wie. Har mem komt
oarspronklik fan Porto Riko.

De earste sân jier fan har libben brocht Shy Love troch op in Amerikaanske
legerbasis yn Dútslân; dêrnei ferfear hja mei har heit en mem en fiif susters
nei New Haven, yn 'e steat Konnetikut. Yn 2011 brocht kollega-pornostjer Diamond
Kitty út dat sy Shy Love har healsuster is, dy't troch deselde heit by in
Kubaanske frou út Miami oanset is. Neffens eigen sizzen wisten se fan inoars
bestean ôf, mar metten se inoar pas doe't Shy Love, nei it ôfrûnjen fan har
middelbere-skoaloplieding, yn Floarida kaam te studearjen; Shy Love wie
doedestiden 16 jier en Diamond Kitty 10 jier.

De stúdzje dy't Shy Love yn Floarida die, wie in boekhâldkundigen-ien, en fan
gefolgen is se in beëdige accountant. Se makke har debút yn in pornografyske
film yn 2003, doe't se midden yn 'e tweintich wie, en hat sûnt yn hast 310
pornofilms spile. Yn 2013 waard se dêrfoar ynhuldige as lid fan 'e AVN Hall of
Fame. Yn 2014 hold Shy Love op mei te wurkjen as aktrise. Njonken har wurk as
aktrise is se yn 'e pornoyndustry ek efter de skermen aktyf, benammentlik as
regisseur en produsinte fan pornofilms (fan 2004 ôf), mar se runt sûnt 2006 ek
har eigen talinte-agintskip, Adult Talent Managers. Dat fertsjintwurdiget
njonken aktrises as Memphis Monroe en Lisa Daniels ek homoseksuele manlike
akteurs, wat in unikum yn 'e pornobrânzje is. Fierdersoan is Shy Love ek eigner
fan in accountantsburo en mei-eigner fan 'e nachtklub 13 Pure, yn Colorado
Springs, dy't yn jannewaris 2008 iepene waard.



https://fy.wikipedia.org/wiki/Sealterfrysk

It Sealterfrysk, ek wol Sealterlânsk of Sealtersk neamd, is in taal dy't heart
ta de Noardwestgermaanske kloft fan de Westgermaanske talen. It is it iennichste
noch libbene dialekt fan it Eastfrysk, dat eartiids yn alle Eastfryske lannen
fan de Iems oant de Weser sprutsen waard. Mei it Westerlauwersk Frysk en it
Noardfrysk foarmet it de Fryske taalgroep.

It Sealterfrysk wurdt sprutsen yn de gemeente Sealterlân (Dútsk: Saterland), yn
it noardwesten fan de dielsteat Nedersaksen, bewesten de stêd Aldenboarch, sa'n
fyftich km fan de Nederlânske grins by Nijeskâns ôf. Sealterlân, dat in gebiet
fan 123 km² beslacht, heart ta de Landkreis Kloppenboarch, yn de regio
Aldenboarger Múnsterlân. It gemeentehûs stiet yn Roomelse (Dútsk: Ramsloh).

Der binne hjoed de dei, neffens in ûndersyk út 1998, noch sa'n 2.250 minsken
dy't it Sealterfrysk sprekke kinne, mar dêrfan behearskje mar sa'n 1.000 lju dy
taal echt goed. Dy minsken hearre fansels foar it grutste part by de âlderein,
mar bemoedigjend is, dat neffens guon tellings it tal Sealtersktaligen wer
stadichoan oan it tanimmen is.

As men as sprekkerstal 2.250 oanhâldt, kin men sizze dat 19,6% fan de likernôch
11.500 ynwenners fan Sealterlân tsjintwurdich de eigen taal noch sprekt. Dat
liket net in soad, mar men moat wol foar it ferstân hâlde dat hast 70% fan de
tsjintwurdige ynwenners fan Sealterlân harren dêr sûnt de Twadde Wrâldoarloch
nei wenjen set hawwe en dus nea Sealtersktalich west hawwe. Men soe dus sizze
kinne dat der fan de 11.500 Sealterlanners mar 3.500 Sealterfriezen binne - mei
mooglik nochris in 500 of sa om utens.

Mar ek ûnder de Sealterfriezen is de eigen taal yn it neigean rekke. Sa sprekt
fan de âldste generaasje ynwenners fan Sealterlân (berne foar 1940) noch 35%
Sealterfrysk, wylst fan de jongste generaasje (berne nei 1970) noch mar 16% de
taal machtich is. Boppedat jout tsjintwurdich net mear as in fjirde part fan de
Sealtersktaligen de eigen taal troch oan de bern. Dat komt foar in grut part mei
om't mar 15% fan de houliken fan Sealterfriezen mei in Sealterfryske partner
sletten wurde. Oars sein: 85% fan de houliken fan Sealterfriezen binne mei in
partner dy't fan hûs út Nederdútsk- of Dútsktalich is.

De measte Sealterfriezen steane ridlik oant tige posityf foar harren taal oer en
in protte fan harren binne lid fan de Seelter Buund (it "Sealtersk Bûn"), yn it
Dútsk Heimatverein Saterland ("Streekferiening Sealterlân") neamd. Dy Seelter
Buund is de spille fan it Sealterfryske taal- en kultueraktivisme, al rekkenet
dy it Sealterlânske Nederdútsk ek ta syn wurkgebiet.

Yn de Midsiuwen hearde al it gebiet fan de Nederlânske grins oant en mei it lân
Woersten, oan de eastkant fan de rivier de Weser, ta it Eastfryske taalgebiet.
Mar fan likernôch 1500 ôf binne alle Eastfryske dialekten útsein it Sealterfrysk
útstoarn. It lêste oerlibjende dialekt bûten Sealterlân wie it Wangereagersk,
dat op it Waadeilân Wangereach sprutsen waard en dêr't de lêste sprekker fan
kaam te ferstjerren yn 1954.

Der binne in stikmannich faktoaren dy't bydroegen hawwe oan it behâld fan it
Sealterfrysk. Yn it foarste plak wie Sealterlân iuwenlang relatyf isolearre fan
de bûtenwrâld troch syn lizzing op in sâneilân middenmank ûnbegeanbere
heechfeansompen. De iennichste manear om it gebiet te berikken wie ornaris fia
de Sealter Ie (Sealterfrysk: Seelter Äi), dy't der trochhinne streamt. Allinne
winterdeis, as de sompen beferzen wienen, koe men Sealterlân oer lân berikke.

Fierders gong de Yndustriële Revolúsje oan Sealterlân foarby en bleau oant yn
dizze tiid in plattelânsgebiet. Wichtige middels fan bestean wiene oant
likernôch 1800 hannel en skipfeart oer de Seelter Ie en dêrnei turfgraverij en
yn it noarden houten skipsbou. Fan 1900 ôf waard lânbou op de kultivearre hege
feanen fan belang.

Boppedat hold it Sealterfrysk yn Sealterlân altiten in hegere status as it
Nederdútsk, dat yn de omlizzende gebieten sprutsen waard en dat troch de
Sealterfriezen lang sjoen waard as minderweardich.

En ek wie fan belang dat Sealterlân nei de herfoarming troch de biskoppen fan
Múnster rekatolisearre waard. Dêrtroch waarden de bannen mei de oare Eastfryske
gebieten, dy't itsij lutersk, itsij kalvinistysk wurden wienen, ferbrutsen en
hie it útstjerren fan de oare Eastfryske dialekten dêre gjin neidielige gefolgen
foar it Sealterfrysk.

It Sealterfrysk is oerlevere út optekenings fan reizgers en taalkundigen fan
likernôch 1800 ôf. Oant de twadde helte fan de tweintichste iuw hienen de
Sealterfriezen eins gjin besef fan har eigen taal. Se wisten wol dat it
Sealterfrysk oars wie as de Nederdútske dialekten dy't om harren hinne sprutsen
waarden, mar hienen gjin idee dat it eins in foarm fan it Frysk wie. Ek wie it
frijwol útslutend in sprektaal en bestie der gjin stavering. Pas fan likernôch
1950 ôf waard it Sealterfrysk as skriuwtaal brûkt. Yn de jierren 1953-1965
ferskynt it Lesebouk foar Seelterlound yn in rige krante-artikelen; de Seelter
Trjoue (1966-1972) wie in tydskrift dat as opfolger dêrfan sjoen wurde kin. Yn
dy tiid ferskynden ek ferskate dichtbondels en ferhalebondels.

In kearpunt yn de skiednis fan it Sealterfrysk kaam yn 1945. Oan de ein fan de
Twadde Wrâldoarloch kamen der yn Sealterlân, krekt as yn hiele West-Dútslân,
nammentlik withoefolle flechtlingen út de eastlike gebieten (Sileezje, Poasen,
Pommeren en West- en East-Prusen), dy't Dútslân ôfstean moatten hie oan Poalen.
It tal flechtlingen wie net folle leger as it tal Sealterfriezen en eltsenien
waard ferplichte neffens de romte yn syn hûs guon fan dy flechtlingen op te
nimmen. Wylst guon fan harren har oanpasten en Sealterfrysk learden, ferbruts de
mearderheid him net en spruts gewoan Dútsk of Nederdútsk. Om't de flechtlingen
net mear werom koenen, setten in protte fan harren har yn Sealterlân nei wenjen;
sa rekke it Sealterfrysk yn ien klap syn posysje as taal fan de mearderheid fan
de befolking yn Sealterlân kwyt.

De earste Sealterfries dy't it belang fan it behâld fan de eigen taal ynseach,
wie Hermann Janssen. Yn de sechstiger jierren lei dy kontakten mei akademisy
lykas de Amerikaan dr. Marron C. Fort, dy't ferbûn wie (en is) oan de
Universiteit fan Aldenboarch. Dy akademisy soargen derfoar dat it Sealterfrysk
bekendheid krige as iennichst oerlibjende foarm fan it Eastfrysk.

As gefolch dêrfan waarden der fia de Grutfryske Rie foar it earst kontakten lein
mei de Eastfriezen, Noardfriezen en Westerlauwerske Friezen. En oan de
Universiteit fan Aldenboarch waard de Arbeitsstelle Niederdeutsch und
Saterfriesisch ("Wurkkring Nederdútsk en Sealterfrysk") oprjochte, dy't it
ûndersyk nei alle taalfoarmen tusken de Iems en de Weser koördinearje moast.

Yn 1980 kaam Marron Fort syn mânske "Saterfriesisches Wörterbuch" ("Sealterfrysk
Wurdboek") út. In oare tige wichtige útjefte foar it Sealterfrysk wie "Lound un
Nomen" ("Lân en Nammen"), in beskriuwing fan Sealterlânske topografyske nammen,
dat troch de út it Westerlauwersk Fryske Stiens ôfkomstige Pyt Kramer gearstald
waard. Ek ferskynde yn 1992 it earste fan trije dielen fan in grou etymologysk
Sealterfrysk wurdboek fan de selde skriuwer.

De Sealterfryske stavering is troch dr. Marron Fort gearstald foar yn
"Saterfriesisches Wörterbuch". Yn tsjinstelling ta eardere staveringsfoarstellen
wurdt dizze oer it algemien beskôge as maklik lêsber, om't er tichteby dy fan it
Dútsk bliuwt. Sa is ûnder mear de saneamde Großschreibung, it Dútske gebrûk om
haadwurden te begjinnen mei in haadletter, oernommen. Ek binne der guon letters
mei diakrityske tekens ynfierd, dêr't guon fan al en oare net yn it Dútsk
foarkomme ("ä", "ì", "ò", "ö", "ù", "ü").

Yn de njoggentiger jieren is dy stavering wat oanpast, ûnder oare troch Pyt
Kramer. De klamtekens binne hjiryn ôfskaft en heallange fokalen wurde no mei twa
tekens skreaun (bygelyks Fugel > Fuugel). De skriuwwizen fan Fort en Kramer
wurde beide foar publikaasjes brûkt. Net ien fan beide is offisjeel fêstlein,
mar op skoalle wurdt de stavering fan Marron Fort brûkt. In lytse ûntjouwing yn
de stavering is werom te sjen oan it plaknamboerd fan it doarp Skäddel (Dútsk:
Scharrel), dat eartiids as Schäddel skreaun waard.

Foar Frysk ‘de’ hat it Sealtersk mar leafst fiif foarmen: die, dän, ju, de, do.
Dat hat der alderearst mei te krijen dat it Sealtersk krektlyk as it Dútsk (èn
it Aldfrysk) ûnderskied makket tusken manlike en froulike haadwurden. Dêrby
hearre die en dän by de manlike en ju en de by de froulike. Foar it meartal
wurdt do brûkt. Sa wurdt dus sein: Ju Kuu is in de Weede ‘de ko is yn’e greide’
en Die Mon sit ap dän Stoul ‘de man sit op ‘e stoel’. Dêrby binne Kuu en Weede
froulik en Mon en Stoul binne manlik. It ferskil dêrby is, dat Kuu en Mon as
‘aktivelingen’ it ûnderwerp binne en dêrtroch yn’e earste namfal (nominatyf)
steane en dêrom krije se ju en die as lidwurd. Weede en Stoul helpe mei
(persoanlik foarwerp) en dan steane se yn’e tredde namfal (datyf) en krije se de
en dän as lidwurd. Itselde bart as Stoul en Weede de hanneling ûndergeane
(saaklik foarwurp binne) en dêrtroch yn’e fjirde namfal (akkusatyf) steane: Die
Mon nimt dän Stoul ‘de man pakt de stoel’ en Ju Kuu fertrappelt de Weede ‘de ko
ferwâdet de greide’. As it om bekende dingen giet, komt yn’e fjirde namfal
manlik ek noch wolris de foar, lykas ek by meartal yn gefallen sûnder klam. Dan
binne der fansels ek noch ûnsidige wurden, dy't as lidwurd dät hawwe: dät Wucht,
dät Koolich, dät Weeder 'it famke', 'it keal', 'it waar'.

It Sealtersk hat echt Frysk klinkende telwurden: een, two, tjo, fjauer, fieuw,
säks, soogen, oachte, njuugen, tjoon, alwen, tweelich, trättien, fjautien,
füüftien, säkstien, soogentien, achttien, njuugentien, twintich, trüütich,
fjautich, füüftich, säkstich, soogentich, tachentich, njuugentich, hunnert,
duusend.

Foar de earste trije binne der lykwols ek manlike foarmen: aan, twäin, träi. Dy
wurde hiel konsekwint brûkt. Sis dus noait: een Mon. It is altyd: aan Mon, twäin
Monljuude.

Dan binne der fansels ek noch de rangtelwurden: eerste, twäide, trääde, fjoode
(yn Strukelje fjädde), füüfte, säkste, soogende, oachte, njuugende, tjaande,
alfte, tweelfte, trättienste..

En dan noch de tige aparte werhellingstelwurden: insen, twäie, träie ‘ienris’,
‘twaris’, ‘trijeris’. It giet dan fierder mei fjauermoal ens.

De lûden mei byhearrende útspraak yn de tabel hjirûnder komt út de Seelter
Sproakleere fan Pyt Kramer

Fanâlds bestie Sealterlân út trije doarpen, Roomelse (Dútsk: Ramsloh), Skäddel
(Scharrel) en Strukelje (Strücklingen). De nije delsetting Seedelsbierich
(Sedelsberg), by Skäddel, hat tsjintwurdich ek de status fan doarp. It
Sealterfrysk bestiet út trije ûnderling fersteanbere dialekten, dy't oerienkomme
mei de trije histoaryske doarpen. Yn Seedelsbierich, wat in nije koloanje is,
wurdt net folle Sealtersk sprutsen; hja dy't it dogge sprekke it dialekt fan
Skäddel. De ferskillen tusken de dialekten binne relatyf grut foar sa'n lyts
taalgebiet, mar bringe de ûnderlinge fersteanberens net yn gefaar. Dat komt ek
om’t de Sealters hiele oare ferskillen hearre as wy. Sa wurdt Houd ‘hoed’ fan
Skäddelers en guon Roomelsters útsprutsen as Hooud, mar guon sprekkers brûke ek
beide foarmen trochinoar, sûnder it blykber te hearren. Itselde jildt foar näi
‘nij’ en neei en dy lêste útspraak hawwe wy ek yn guon parten fan ús Wâlden.
Hiel strang is lykwols it ferskil tusken oou en oo (sawat as ús oa) en tusken
eei en ee (sawat as ús ea). Sa wurdt ûnderskaat Douk/Doouk ‘doek’ fan Dook
‘damp’ en Fäite/Feeite ‘fuotten’ (âld fiet!) fan Feete ‘fetten’. Opfallend is
wol roomelsters oa foar aa/a yn’e oare doarpen. Roomelse hat dus Noacht, Woain,
oain, oachte, toanke ‘nacht’, ‘wein’, ‘eigen’, ‘acht’, foar Naacht, Wain, ain,
aachte, taanke yn ‘e oare doarpen. Mar dat jildt wer net foar wurden as b.g.
loang ‘lang’, broachte ‘brocht’.

Tegearre mei it Noardfrysk, it Nederdútsk en fjouwer oare talen waard it
Sealterfrysk yn 1998 troch it Dútske regear opjûn ûnder Diel III fan it
Jeropeeske Ferdrach foar Regionale of Minderheidstalen. Lykwols lykje de Dútske
federale oerheid en de Nedersaksyske dielsteatsregearing fan betinken te wêzen
dat de ûndergong fan it Sealterfrysk net mear op te kearen is en se hawwe oant
no ta dan ek net in protte jild of enerzjy oan bestege om dat foar te kommen.

Wat it offisjele gebrûk fan it Sealterfrysk yn Sealterlân sels oangiet, kin men
op it gemeentehûs op alle ôfdielings yn it Sealterfrysk te wurd stien wurde. Ek
kin it boargerlik houlik yn Sealterlân sûnt koarten yn it Sealterfrysk sletten
wurde. Ek binne no de Sealterfryske nammen ek op de plaknammebuorden oanjûn (en
yn it ferlingde dêrfan ferskine hjir en dêr Sealterfryske oantsjuttings op
huzen).

Der binne yn Sealterlân fiif beukerskoallen, twa yn Roomelse en ien elk yn
Skäddel, Strukelje en Seedelsbierich. Tsjintwurdich wurdt op al dy fiif
beukerskoallen it Sealterfrysk brûkt. Elk fan de fjouwer doarpen yn de gemeente
hat ek in legere skoalle, dêr't yn de earste trije klassen teminsten ien oere yn
de wike lesjûn wurdt yn it Sealterfrysk, troch de ûnderwizers en/of
frijwilligers fan de Seelter Buund. Yn de neisimmer fan 2011 sille alle
pjutteboartersplakken en twa basisskoallen twatalich wurde. De dielsteat
Nedersaksen, de gemeente Sealterlân en lokale bedriuwen hawwe in oerienkomst
dêroer sletten. Foar de dosinten komt der in aparte kursus om it lesjaan yn it
Sealterfrysk mooglik te meitsjen.

Foar middelber en heger ûnderwiis moatte de Sealterlanners bûten de gemeente
wêze en dêr wurdt fansels gjin Sealterfrysk ûnderwiisd. Wol is der in
Volkshochschul ("Folkshegeskoalle"), dy't alle jierren in Sealterfryske kursus
foar tritich minsken oanbiedt. Oan de universiteiten fan Göttingen, yn
súdeastlik Nedersaksen, en Kiel, yn Sleeswyk-Holstein, wurde kolleezjes oer it
Sealterfrysk jûn.

De "General-Anzeiger", fan Rhauderfehn, en de "Nordwest-Zeitung", fan
Aldenboarch, ferskine geregeldwei artikels yn of oer it Sealterfrysk. Ek op de
regionale tillefyzje-stjoerder NDR (Norddeutscher Rundfunk - "Noarddútske
Omrop"), dy't hiele Noard-Dútslân, fan de Nederlânske oant de Poalske grins,
fersoarget, wurdt út en troch oer it Sealterfrysk berjochte. It radiostasjon
Ems-Vechte-Welle hat om de twa wiken op snein it Sealterfryske radioprogram
middeeges fan 11:00 oant 13:00.

Yn de 19e iuw skriuwe taalûndersikers oer it Sealterfrysk. Guon dêrfan sammelen
sprekwurden dy't se yn harren wurken publisearren. Literêre wurken ferskine
earst yn de fyftiger jierren fan de tweintichste iuw. Fan 1953 oant en mei 1965
wurde krantestikken skreaun yn de 'General Anzeiger', dy't letter sammele binne
yn it Lesebouk foar Seelterlound. It tydskrift Seelter Trjoue ferskynde fan 1966
oant en mei 1972 en kin as opfolger fan it Lesebouk sjoen wurde. Sawol yn it
Lesebouk as yn de Seelter Trjoue binne literêre stikken publisearre fan minsken
dy't ek sels boeken yn it Sealterfrysk skreaun hawwe. De measte literêre wurken
befetsje benammen poëzij en koarte ferhalen. In tige produktive skriuwster is
Margaretha Grosser, dy't foaral berneboeken en ferhalebondels skreaun hat.

Teminsten ienris yn de twa jier wurdt der hjoed-de-dei yn it roomske Sealterlân
in mis yn it Sealterfrysk holden.

Fierders hat dr. Marron Fort dwaande west mei it oersetten fan de Psalmen en it
Nije Testamint yn it Sealterfrysk. Dêrby hie er te krijen mei nuveraardige
swierrichheden om't er wurden oersette moast dêr't gjin Sealterfrysk wjergader
foar wie. Reden dêrfan wie dat dy wurden yn de lytse isolearre
plattelânsmienskip nea nedich wienen. Foarbylden dêrfan binne "skipbrek",
"stânbyld" en "moardner" (yn de hiele skiednis fan Sealterlân is mar ien moard
bekend). En ek de filosofyske bespegelings fan de apostel Paulus yn syn brieven
soargen foar frijwat swierrichheden by it oersetten.

De Sealterfryske Psalmen en it Nije Testamint binne trouwens net allinne
ornearre foar de Sealterfriezen, mar foar it hiele eardere Fryske gebiet tusken
de Lauwers en de Weser, sadat taalbewuste lju dêr harren âlde taal besjen kinne.
Dêrom stiet foaryn it mânske wurk dan ek: "Dät näie Tästamänt un do Psoolme in
ju aasterlauwers fräiske Uurtoal fon dät Seelterlound, do Groninger Umelounde,
Aastfräislound, dät Jeverlound un Butjoarlound" ("It Nije Testamint en de
Psalmen yn de Easterlauwersk Fryske oertaal fan Sealterlân, de Grinzer
Ommelannen, East-Fryslân, Jeverlân en Bûtjadingen").

It Sealterlân wie troch syn isolearre posysje yn it lânskip en de dêrút
ûntstiene eigenheden al sûnt de 19e iuw in reisdoel foar ûndersikers. Al yn it
jier 1794 skriuwde de antropolooch Mauritz Detten nei in besite oan it
Sealterlân oer de Sealterfriezen. Hy omskriuwde de taal as in 'Platdútsk dat
bedoarn wie' en sette wat wurden op skrift. Wat wiidweidiger is de
reisbeskriuwing fan predikant Johann Gottfried Hoche yn syn wurk Reise durch
Osnabrück und Niedermünster in das Saterland, Ostfriesland und Gröningen dat yn
1800 ferskynd is. It Sealterfrysk joech er bysûnder omtinken yn in apart
haadstik en omskriuwde de taal as it 'âldste [dialekt] fan Dútslân en de boarne
fan it Ingelsk, Nederlânsk, Aldsaksysk en Platdútsk'.

Yn it jier 1836 ferskynde it wurk Onze Reis naar Sagelterland fan de
Westerlauwerske Friezen Hettema en Posthumus, dêr't aardich wat Sealterske
wurden yn sammele binne. It wurk jout in romantysk byld en net sa wittenskiplik
fan ynhâld. Yn it jier 1846 hold de East-Fryske teolooch Johann Friedrich
Minssen ferskate moannen yn it Sealterlân ta. Syn beskriuwing fan it
Sealterfrysk wie tige krekt makke en hy sammele dêrneist teltsjes en
sprekwurden. In part fan syn ûndersyksresultaten publisearre Minssen yn it
tydskrift Friesisches Archiv. It grutste part fan syn wurk is nei de Twadde
Wrâldkriich weromfûn en útjûn.

De stifter fan de moderne Frisistyk, Theodor Siebs, hold him ek dwaande mei it
Sealterfrysk. Syn wurken oer de taalskiednis fan it Frysk en de ûntjouwing fan
it Anglo-Frysk wurde hjoed-de-dei noch hieltyd brûkt. Hy bestudearre alle Fryske
tongfallen dy't yn syn tiid praat waarden. Dêrneist joech er wiidweidich
omtinken oan it Sealterfrysk. Ek it lêste wurk fan Siebs, dat yn it jier 1934
ferskynde, gong oer it Sealterlân.

Nei de Twadde Wrâldkriich hawwe Pyt Kramer en Marron Curtis Fort in soad
ûndersyk nei it Sealterfrysk dien. De Westerlauwerske Fries Pyt Kramer joech
doe't er 25 jier wie in Sealterfrysk wurdboek út (1961), yn 1992 ferskynde de
earste bân fan it 'Näi Seelter Woudebouk'. Yn 1996 ferskynde noch in
'Woudelieste Düütsk-Seeltersk' en yn 1982 ferskynde er in lyts spraakleare fan
it Sealterfrysk. Kramer die neist ûndersyk ek in soad foar it behâld fan de
taal. Fan 1966 oant en mei 1972 joech et it tydskrift Seelter Trjoue en noch
ferskate oare wurken út, lykas Minssen syn wurk dat nei de Twadde Wrâldkriich
weromfûn waard.

De Amerikaanske germanist Marron Curtis Fort begûn yn de santiger jierren fan de
tweintichste iuw mei syn ûndersyk fan it Sealterfrysk en krige yn it jier 2003
de learstoel Leechdútsk en Sealterfrysk oan de universiteit fan Aldenboarch. Mei
Hermann Dumstorf skriuwe hy in Sealterfrysk wurdboek, dat yn 1980 ferskynde.
Dêrneist joech Fort de boeken Saterfriesisches Volksleben (1985) en
Saterfriesische Stimmen (1990) út. Hy hat ek it Nije Testamint en de psalmen nei
it Sealterfrysk oerset (2000).

1 Seeltersk is ne Wäästgermaniske Sproake, ju fon sowät 2.200 Moanskene boald
wäd in Seelterlound in dät Wääste fon Ooldenbuurich (Niedersachsen), sun 50 km
uur dät holloundske Scheed bi Näischans. 2



https://fy.wikipedia.org/wiki/S%C3%BBker

Sacharoaze (C12H22O11, ek wol súkroaze, saccharoaze of sûker neamd) is in
disacharide dat bestiet út in glukoaze-ienheid en in fruktoaze-ienheid. It wurd
komt fan it Arabyske "shakar".

It wurdt wûn út sûkerbiten, sûkerreid of sûkerpalm. Dat giet mei in
raffinaazje-proses. By dat proses wurdt de sûker út de plant oplost yn hjit
wetter, en troch werkristallisaasje en filtraasje suvere.

Sacharoaze, lykas folle oare koalhydraten, is in poerbêste leveransier fan
enerzjy oan it lichem. De enerzjy-ynhâld is likernôch in fearn fan dy fan
fetten.

Sacharoaze lost poerbêst op yn wetter (by keamertemperatuer wol 2 kilogram yn in
liter, by it siedpunt likernôch 5 kilogram). In sêde sûkeroplossing is de
swietste floeistof dy't er bestiet. Gjin inkelde swietstof is swieter.

Sûker wurdt brûkt om iten swiet te meitsjen. Yn it ferline waard sûker yn grutte
stikken ferkoft, dy't troch de klant yn lytse klûntsjes brutsen waarden. Dêrom
wurdt sûker foar tee of kofje hieltyd noch wol yn klûnten brûkt. No binne dat
lykwols yn it fabryk foarfoarme klûntsjes.

Sacharoaze wurdt ek brûkt by de produksje fan polyoalen, dy't grûnstoffen binne
foar polyuretanen.



https://fy.wikipedia.org/wiki/Republyk_Kongo

De Republyk Kongo is in lân yn Afrika. De haadstêd is Brazzaville. De Republyk
Kongo is net itselde lân as de Demokratyske Republyk Kongo.

It kustgebiet fan Kongo bestiet út in smelle kuststripe, dêr't mangroves en
reinwâld tiere en dat nei it binnelân oergiet yn in heuveleftich lânskip mei
savannefegetaasje. It heuvellân leit trochstrings op 800 meter hichte. De
Kongobekken is in sompige leechflakte mei tropysk reinwâld.

Nei de ûntdekking troch de Portegezen yn de 15e iuw hawwe Jeropeanen
handelsposten stiften yn de Kongo. Yn 1880 waard it hiele gebiet in Frânske
koalanje, de Frânske Kongo. Op 15 augustus 1960 waard it ûnôfhinklik en krige it
de namme Republyk Kongo. De jonge republyk orientearre har ynearsten op it
Frânske foarbyld, mar nei in steatsgryp dreau it stadichoan de Kommunistyske
kant op. Yn 1970 waard de Folksrepublyk Kongo útroppen dêr't mar ien party, de
Kongoleeske Arbeiderspartij, it foar it sizzen hie. De sântiger jierren ferrûn
tige ûnrestich mei grutte ûnderlinge spannings tusken de ferskate stammen. Sûnt
1992 is it lân wer in demokratysk lân, mei de namme Republyk Kongo.

Nei de haadstêd wurdt it lân ek Kongo-Brazzaville neamd, ta ûnderskie fan de
Demokratyske Republyk Kongo.

De befolking fan Kongo hat him konsintrearre yn it súdwestlike diel fan it lân,
en is fuortlutsen út de jungle gebieten. Hjirtroch is Kongo ien fan de meast
urbanisearre lannen fan Afrika, mei 85% fan de totale befolking dy't ien yn de
twa grutte steden wennet fan it lân, te witten Brazzaville, Pointe-Noire, of yn
ien fan de lytse stedsjes of doarpen dy't troch de spoarlyn mei de twa steden
ferbûn binne.

Mei 98 % bestiet de befolking hast allinnich út Bantufölken (40 % Kongo, 12 %
Mboshi, 11 % Kouyou, 6 % Bateke û.o.), der rest 1% út Pygmeeén (haadsaaklik yn
de wâld- en sompegebieten fan it Noardeasten) en wat Jeropeanen. Njonken it
Frânsk dat fral yn it ambtsferkear brûkt wurdt, wurdt yn it noarden Lingala
sprutsen en yn it suden Kituba.

De godstsjinst fan de Kongoleeske befolking is gruttendiels in miks fan
Kristendom en Natoerreligys, neffens tellingen foar 50% and 48% fan de
befolking. Meastepart fan de kristenen (90%) is Katolyk, wylst it oerbliuwende
part 10% bestiet út in ferskaat fan kristlike tsjerkmienskippen. Mar twa persint
fan de befolking is Moslim en dat is benammen in gefolch troch bûtenlânske
wurknimmers yn steden.



https://fy.wikipedia.org/wiki/R%C3%BBanda

De Hûtû wennen ynearsten yn Rûanda doe't yn de 15e iuw de Tûtsy harren ek yn it
gebiet fan Rûanda-Boerûndy (de tsjintwurdige republiken Rûanda en Boerûndy)
festigen. Op in bepaald stuit wienen der twa keninkriken Rûanda en Oerûndy mei
de Tûtsys as feodale hearskjende klasse. Op 'e ein fan de 19e iuw waarden beide
lannen troch de Dútsers ynliifd by Dútsk East-Afrika.

Nei de Twadde Wrâldkriich waard Rûanda troch Belgje bestjoerd as mandaat-gebiet
fan de Folkebûn, letter fan de Feriene Naasjes. Yn july 1959 ferstoar de Tûtsy
kening Matura en ûntstienen der earnstige botsingen tusken Hûtû en Tûtsy en de
Tûtsys, dy't mei 9% fan de befolking yn de minderheid, harren oermacht
kwytrekken. Yn 1961 waard de republyk útroppen, mei as presidint de evenredige
Hûtû-lieder G. Kayibanda. Sûnt dy tiid brutsen hieltyd wer bloedige twisten út,
mei as djiptepunt de massaslachtingen fan 1994 mei sawat 1 miljoen deaden.

Rûanda is in lyts lân yn Sintraal-Afrika mei in oerflakte fan 26.338 km². It
leit in pear graden ten suden fan de evener. Rûanda is oerwegend in bercheftich
lân, dêr't de heechste piken fan yn it westen lizze mei de Firunga-fulkanen op
4507 meter as heechst. De Nyl ûntspringt yn de bergen fan Boerûndy en Rûanda.

Yn de berchgebieten libje mei útstjerren bedrige berchgorillas dêr't it
Nasjonaal Park Firunga foar oprjochten is ter beskerming fan dizze dieren.

De wichtichste religy yn Rûanda is it kristendom. Fan de befolking is 56%
katolyk, 12% protestantsk en 9% islamitysk. In fearndiel hinget it in
natoerreligy oan.

Rûanda beskikt oer trije offisjele talen, Frânsk, Ingelsk en Rûandeesk
(Kinyarwanda). It meastepart fan de bewenners sprekt wol Rûandeesk, en op de
merk yn de stêden wurdt ek in soad Swahily sprutsen. Yn 2008 ferkleare de
Rûandeeske regearing dat it Ingelsk mei it Rûandeesk de twa offisjele talen
wurde sille yn it neidiel fan it Frânsk.



https://fy.wikipedia.org/wiki/Protestantisme

It Protestantisme is in streaming yn it kristendom, en spesifiker binnen it
westersk kristendom, dy't bestiet út in ferskaat oan tsjerkegenoatskippen.
Utsein de Roomsk-Katolike Tsjerke en de Easterske Ortodoksy is it Protestantisme
de wichtichste streaming binnen it Kristemdom. It Protestantisme is ûntstien út
de Reformaasje, yn de 16e iuw, neidat in tal teologen wêrûnder Maarten Luther,
Huldrych Zwingli, Jehannes Kalvyn en de Fryske Menno Simons yn konflikt komd
wienen mei de Roomsk-katolike tsjerke oer de kristlike lear en de tsjerklike
praktyk.

Yn de lette Midsiuwen is it begjin fan it protestantisme al te sjen yn de iere
ideeën fan guon geastliken. De Ingelsman John Wyclif, dy't yn de 14e iuw oan de
earste Ingelske oersetting fan de Bibel meiwurke, wie ien fan de earsten fan
dizze streaming dy't him fersette tsjin de macht en rykdom fan de
Roomsk-katolike tsjerke. Ek de Tsjechyske heechlearaar Jan Hus wiisde oan it
begjin fan de 15e iuw op de organisaasje fan de tsjerke en it gesach fan de
paus. Beiden woenen de tsjerke suvere hawwe fan net-Bibelske ynfloeden en
werombringe nei har oarsprong.

In wichtige omkear barde yn 1517 mei de publikaasje fan de 95 stellingen fan
Luter. Dêryn fersette hy him benammen tsjin de hannel yn ôflaten dêr't de
Roomsk-katolike tsjerke ûnder oaren de bou fan de Sint Piter yn Rome mei
bekostigje woe. Om deselde tiid hinne brocht Zwingli yn Switserlân in
lyksoartige beweging op gong. Harren ideeën ferspraten har gau troch Jeropa, mei
help fan de yn de 15e iuw útfûne boekdrukkeunst, en hâlde in wichtige oanset yn
foar de Reformaasje.

Op de Ryksdei fan Speyer yn 1526, dêr't de lieders fan it Hillige Roomske Ryk
byinoar kamen, waard besletten dat alle foarstendommen dy't de Reformaasje
trochfierd hienen, rjochtsekerheid krije soenen en dat sy ek in frije
leauwenskar hienen. Doe't dit beslút letter op de Ryksdei fan 1529 werom setten
waard, protestearren de Luterske dielnimmers. Oan dizze protestaasje ûntlient it
Protestantisme syn namme. De 'protestanten' beroppe har op de yndividuele
frijheid fan leauwen.

Inkele iuwen lang soenen Protestanten it slachtoffer wêze fan politike en
religieuske ferfolging. In rige fan oarloggen folge, dêr't de striid om it
Protestantisme in wichtige rol spile, te witten: de Hugenateoarloggen yn
Frankryk en de Tritichjierrige Oarloch, dy't Dútslân en in grut part fan de rest
fan Europa yn de knipe hâlde. Ek yn de Tachtichjierrige Oarloch, spile de
Protestantske Reformaasje in grutte rol.

By de godstjinstfrede fan Augsburg yn 1555 en by de Frede fan Westfalen yn 1648
kaam it ta in territoriale ôfbeakening, dêr't Dútske foarsten har eigen
Luterske, Kalvinistyske of Katolike leauwen oan harren ûnderdienen foarskriuwe
koenen.

Yn Frankryk joech Hindrik IV yn 1598 mei it Edikt fan Nantes beheinde
godstsjinstfrijheid oan de Hugenoaten; dat edikt waard yn 1685 werroppen troch
Loadewyk XIV. Pas yn de 19e iuw soe yndividuele godstsjinstfrijheid de regel
wurde yn West-Jeropa.

De lear fan it ortodokse Protestantisme, yn it bysûnder wat de ferskillen mei it
roomsk-katolisime oangiet, kin gearfetten wurde mei fiif Latynske útspraken:



https://fy.wikipedia.org/wiki/Plato

Plato (Attysk Aldgryksk: Πλάτων, Plátōn, útspr.: ['platɔ:n], likernôch "platôn";
Atene, 428/427 of 424/423 f.Kr. – dêre, 348/347 f.Kr.) wie in ien fan 'e trije
grutte filosofen út 'e Grykske Aldheid, njonken syn master Sokrates en syn
learling Aristoteles. Hy wie de stifter fan 'e ferneamde Akademy fan Atene, it
alderearste ynstitút foar heger ûnderwiis yn 'e Westerske wrâld. Behalven op
filosofy lei er him ek ta op wis- en natuerkunde, en oars as syn foargonger
Sokrates skreau er syn ideeën op, sadat se út 'e earste hân oerlevere binne.
Plato wurdt rûnom beskôge as ien fan 'e ynfloedrykste tinkers en de wichtichste
filosoof út 'e minsklike skiednis, fral foar wat de Westerske filosofyske
tradysje oanbelanget. Saakkundigen miene dat Plato syn oeuvre folsleine
oerlevere is, wat unyk is foar in Aldgrykske skriuwer dy't 2.400 jier lyn libbe.

Oer Plato syn iere libben en oplieding is fanwegen it brekme oan oerlevere
boarnen net folle bekend. Hy moat tusken 429 en 423 f.Kr. berne wêze yn Atene,
of mooglik op Aigina, in eilân yn 'e Golf fan Aigina. Tradysjoneel wurdt foar
syn berte 428 of 427 f.Kr. oanholden, mar dat is basearre op in dubieuze boarne,
en in protte moderne histoarisy liket it wierskynliker dat er berne waard yn 424
of 423 f.Kr. Neffens de Aldgrykske skriuwer Diogenes Laertius waard Plato by syn
berte Aristokles neamd; as dat wier is, dan is ûndúdlik wêrom't er letter de
namme Plato oannaam, dat neffens Diogenes Laertius oarspronklik in bynamme wie
(platon betsjut "breed"), dy't Plato krige fan syn wrakseltrener.

Plato wie de soan fan Ariston, dy't neffens in twifelige tradysje ôfstamme hawwe
soe fan Kodrus, in iere kening fan Atene, en fan Melantus, in kening fan
Messeenje. Plato syn mem wie Periktione, dy't besibbe wie oan 'e ferneamde
Ateenske politikus en dichter Solon. Hja wie de suster fan Charmides en Kritias,
dy't beide lid wiene fan 'e oligargy fan de Tritich, in diktatoriaal rezjym dat
yn Atene yn 404 en 403 f.Kr. oan 'e macht wie nei't de stêd de Peloponnezyske
Oarloch tsjin Sparta ferlern hie. Plato hie twa bruorren, Adeimantus en Glaukon,
en ien suster, Potone, dy't letter de mem waard fan Speusippus, Plato syn
opfolger as haad fan 'e Akademy fan Atene.

Neffens in leginde soene har in kear op 'e lippen fan 'e sliepende poppe Plato
bijen delset hawwe, wat in foarsizzing west hawwe soe fan 'e swietens fan syn
lettere útspraken. Ariston liket stoarn te wêzen doe't syn soan Plato noch hiel
jong wie, al is de krekte datum net bekend. Syn mem Periktione wertroude dêrnei
mei har omke Pyrilampes, de broer fan har mem, dat in foaroansteand diplomaat
wie en in freon fan Perikles, de lieder fan 'e oanhingers fan 'e demokrasy yn 'e
Ateenske polityk. Mei Pyrilampes krige Periktione noch in soan, in healbroer fan
Plato, dy't fan Antifon hiet. Letter soene al dizze famyljeleden fan Plato
weromkomme yn syn wurk, dêr't Plato harren brûkt om lange diskusjes te fieren
oer filosofyske ûnderwerpen.

Mei't er út in aristokratysk laach kaam, krige Plato in goede oplieding yn
grammatika, retoarika, muzyk en sport. Neffens ien boarne soed er sels
dielnommen hawwe oan 'e Istmyske Spullen. Foar't er in learling fan Sokrates
waard, hie Plato him de filosofyske lear fan Kratylus al eigen makke, dy't sels
oplaat wie troch Heraklitus, in foaroansteand pre-sokratysk Ateensk filosoof.

Plato wurdt rûnom beskôge as de meast talintearre learling fan Sokrates.
Hoewol't it ûnbekend is wannear't Plato him krekt by Sokrates jûn hat, komt út
syn Apologia nei foarren dat er himsels al jong as in learling fan 'e grutte
filosoof beskôge. Letter bea er mei Krito, Kritobolus en Apollodoarus oan om
foar Sokrates in boete fan 30 mina's te beteljen yn it stee fan 'e deastraf dy't
troch oaren foar syn master bepleite waard. Yn gjinien fan syn wurken sprekt
Plato yn 'e dialogen mei syn eigen stim, mar nammenste mear lit er Sokrates foar
him sprekke. Dêrby komt út 'e oare primêre boarnen oer Sokrates, it wurk fan 'e
histoarikus Ksenofon en de toanielstikken fan 'e komeedzjeskriuwer Aristofanes,
in frijwat oar portret fan 'e grutte filosoof nei foarren ta. It liket derop,
sa't skriuwster Jo Walton ien fan har personaazjes yn The Just City sizze lit,
"dat Plato Sokrates fereare, mar dat er nei dy syn dea nei ferrin fan tiid in
eigen ferzje fan Sokrates gearstald hat om te ferearjen."

Behalven troch Sokrates waard Plato perfoarst ek sterk beynfloede troch de
wiskundige en filosoof Pytagoras. Sa besteane der oanwizings dat Plato syn idee
dat wiskunde en abstrakt tinken yn it algemien in stevige grûnslach foar
filosofy is, ôfkomstich wie fan Pytagoras. Fierders dielden Plato en Pytagoras
ek in beskate mystike opfetting oangeande de siel en it plak fan 'e siel yn 'e
materiële wrâld. Sawol Plato syn learling Aristoteles as de Romeinske tinker
Sisero wiene fan miening dat Plato by it meastepart fan syn ideeën fuortborduere
op it wurk fan Pytagoras. Nei de dea fan Sokrates learde Plato noch in skoftke
fierder by Euklides fan Megara.

It is goed mooglik dat Plato as jongeman alhiel nei Itaalje, Sisylje, Egypte en
de Syrenaika reizge, allegear gebieten dêr't yn syn tiid Grykske koloanjes
fêstige wiene. Nei't it skynt, kearde er yn 387 f.Kr., doe't er fjirtich jier
wie, yn Atene werom. Hy stifte dêr doe yn 'e Bosk fan Akademus, in eintsje bûten
de eigentlike stêd, syn Akademy, wat it alderearste organisearre ynstitút foar
heger ûnderwiis yn 'e Westerske wrâld wie. De namme fan 'e ynstelling soe komme
fan 'e oarspronklike eigner fan 'e grûn, in Akademus, of mooglik fan in âlde
held mei dy namme. Yn elts gefal bestie de Akadeemje nei Plato syn dea fuort
oant 84 f.Kr., doe't de skoalle troch de Romeinen ûnder Lusius Kornelius Sulla
ferwuostge waard. Oan it begjin fan 'e fyfde iuw (n.Kr.) waard de Akadeemje
troch neoplatonisten weroprjochte, mar yn it jier 529 waard it ynstitút op lêst
fan 'e Byzantynske keizer Justinianus I foargoed sletten, om't de platonistyske
wize fan tinken dy't dêr ûnderwiisd waard, heidensk wêze soe en in bedriging
foar it kristendom ynhâlde soe.

Plato syn lettere libben stie yn it teken fan syn bemuoienissen mei de Grykske
stêdsteat Syrakûse, oan 'e eastkust fan Sisylje. Neffens Diogenes Laertius
besocht Plato dy stêd ûnder it regear fan tiran Dionysius I. Dy syn sweager Dion
ûntjoech him ta ien fan Plato syn dissipels, mar de tiran sels kearde him tsjin
Plato fanwegen in skeel oer wat de ideäle steatsfoarm wie. De wiisgear moast dit
aventoer suver mei de deastraf bekeapje, mar ynstee dêrfan waard er úteinlik as
slaaf ferkocht, wêrnei't er foar 20 mina's frijkocht en nei hûs stjoerd waard
troch ien fan syn oanhingers, in Annisearis. Neffens Plato syn Sânde Brief frege
Dion him nei de dea fan Dionysius I om werom te kommen nei Syrakûse om syn
omkesizzer Dionysius II les te jaan yn filosofy, sadat er ien fan 'e
filosofen-keningen wurde koe dy't Plato yn syn Politeia beskreaun hie. Dionysius
fûn Plato syn lessen bêst genôch, mar hy wantroude syn omke Dion. Uteinlik
ferballe er Dion, wylst er Plato tsjin dy syn wil fêsthold. Under ûndúdlike
omstannichheden wist Plato letter lykwols dochs Syrakûse te ferlitten en nei
Atene werom te kearen. Neitiid sette Dion syn omkesizzer ôf om in hoartsje sels
tiran fan Syrakûse te wurden foar't er sels ek wer ôfset waard troch Kalippus,
in oare learling fan Plato.

Plato stoar nei alle gedachten yn 348 of 347 f.Kr., doe't er omtrint tachtich
jier âld wie. Der bestiet in ferskaat oan boarnen oer syn ferstjerren, mar dy
jouwe frijwol allegear in sterk ferskillend ferslach. Ien ferhaal, dat basearre
is op in tige skeind manuskript, wol hawwe dat er op bêd lei doe't er stoar,
wylst in jong Trasysk famke foar him fluitspile. Neffens in oare tradysje, dy't
Diogenes Laertius oanhelle, stoar er ûnder in feestmiel op in brulloft.
Tertullianus skreau lykwols dat Plato gewoan yn syn sliep stoar.

Yn 'e mande mei syn learmaster Sokrates en syn wichtichste learling Aristoteles
lei Plato de grûnslach fan 'e Westerske filosofy, wiskunde en oare
wittenskippen. De Ingelske wiskundige en filosoof Alfred North Whitehead murk yn
syn Process and Reality (1929) op: "de feilichste algemiene omskriuwing fan 'e
Jeropeeske filosofyske tradysje is dat dy bestiet út in rige fuotnoaten by it
wurk fan Plato." Fierders wurdt Plato ek faak sjoen as ien fan 'e stifters fan
'e Westerske godstsjinstigens en spiritualiteit, mei't fral syn ynfloed op it
kristendom fia de teolooch en filosoof Augustinus fan Hippo tige grut west hat.
De grutte njoggentjinde-iuwske Dútske wiisgear Friedrich Nietzsche hat it
kristendom sadwaande ris karakterisearre as "platonisme foar it miene folk". Ek
stie Plato mei syn Politeia en Nomoi oan 'e widze fan it Westerske politikology.

De tragyske dea fan syn learmaster Sokrates en de lessen dy't dyselde him
bybrocht hie, holden Plato syn hiele libben dwaande en foarmen in tige grutte
ynfloed op syn wurk. Plato ûnderskate himsels fierders fan eardere filosofen
troch it brûken fan saneamde dialogen, wêryn't er persoanen yn petearen tinzen
mei-inoar útwikselje liet oer konkrete sitewaasjes. De dialogen ferneamde er
meastentiids nei ien fan 'e dielnimmers oan it petear. Hy joech oan sa'n
dialoochform de foarkar boppe in teoretyske útinoarsetting: sa fergrutte er de
libbenens fan syn wurk en foarkaam dêrmei it gefaar om wrâldfrjemd te wurden. Hy
woe benammen dat syn wiisgearige ynsjoggen oer in grut publyk ferspraat wurde
soene, want neffens him late inkeld de filosofy de minske ta wiere lokkigens.

Plato is ien fan 'e pear Grykske skriuwers út 'e Klassike Aldheid fan wa't it
folsleine oeuvre oerlevere is. Nettsjinsteande it feit dat er him skeptysk
útliet oer de wearde fan it skreaune wurd, joech er syn dialogen yn sa'n
sierlike en fersoarge taal wer, dat syn wurk rekkene wurdt ta ien fan 'e
hichtepunten fan 'e wrâldliteratuer. Plato syn oeuvre wurdt ornaris yndield yn
trije kategoryen: ier, middel (of oergong) en let.



https://fy.wikipedia.org/wiki/Philadelphia

Philadelphia, yn 'e sprektaal gauris ôfkoarte ta Philly, is is de grutste stêd
fan 'e Amerikaanske steat Pennsylvania en de op ien nei grutste stêd (nei New
York) oan 'e eastkust fan 'e Feriene Steaten. Op 'e list fan 'e grutste stêden
fan it hiele lân beset Philadelphia it fyfde plak, mei in befolking dy't neffens
in rûzing út 2012 goed oardel miljoen bedraacht. As stêdekloft, mei alle
omlizzende plakken en foarstêden meirekkene, stiget dat oantal sels ta krapoan 6
miljoen. Philadelphia stiet ek wol bekend ûnder de bynamme The City of Brotherly
Love ("De Stêd fan 'e Bruorreleafde"), wat de letterlike betsjutting is fan it
Grykske wurd Φιλαδέλφεια, filadelfia.

Philadelphia leit yn it noardeasten fan 'e Feriene Steaten, op it plak dêr't de
rivieren de Delaware en de Schuylkill gearstreame. It is it ekonomysk sintrum
foar de Delaware-delling, en leit op likernôch 3 m boppe seenivo. It heechste
punt fan 'e stêd is Chestnut Hill, op 136 m boppe seenivo.

Philadelphia waard yn 1682 stifte troch William Penn, om as haadplak te tsjinjen
fan 'e koloanje Pennsylvania. Yn 1701 krige it de status fan stêd, en tsjin 'e
1750-er jierren wie it Boston foarbystribbe as de grutste stêd en de drokste
haven fan alle Amerikaanske koloanjes, wylst it yn it hiele Britske Ryk inkeld
Londen noch foar him hoegde te duldzjen.

Under de Amerikaanske Revolúsje en de dêropfolgjende Amerikaanske
Unôfhinklikheidsoarloch spile Philadelphia in krúsjale rol as it plak dêr't de
saneamde Founding Fathers fan 'e Feriene Steaten gearkamen, en dêr't hja yn 1776
de Amerikaanske Unôfhinklikheidsferklearring en yn 1787 de Amerikaanske Grûnwet
tekenen. Sadwaande wurdt de stêd ek wol The Birthplace of America ("It Berteplak
fan Amearika") neamd. Philadelphia wie fierders ûnder de Unôfhinklikheidsoarloch
mei New York en Baltimore ien fan 'e regearingssitten fan 'e Feriene Steaten, en
tusken 1790 en 1800 tsjinne it as haadstêd wylst Washington, D.C. noch yn oanbou
wie.

Yn 'e njoggentjinde iuw ûntjoech Philadelphia him ta in sintrum fan yndustry en
in knooppunt fan it Amerikaanske spoar. Syn groei hie it yn dy tiid benammentlik
te tankjen oan 'e ynfluks fan ymmigranten út Jeropa. Nei de Amerikaanske
Boargeroarloch en de ôfskaffing fan 'e slavernij foarme Philadelphia oan 'e ein
fan 'e njoggentjinde en fral yn it begjin fan 'e tweintichste iuw ien fan 'e
wichtichste bestimmings fan 'e Afro-Amerikaanske Folksferhuzing út it Suden wei.
Op it hichtepunt, om 1950 hinne, hie de stêd mear as twa miljoen ynwenners, mar
sûnt de jierren sechstich is dat tal wer ôfnommen.

Neffens gegevens fan 'e folkstelling fan 2010 wie doe fan 'e befolking fan
Philadelphia 12,1% âlder as 65 jier en 22,5% jonger as 18 jier. Fierders bestie
43,2% fan 'e húshâldings út ien persoan. Wat de etnyske opbou fan 'e befolking
oangiet, dy wie yn 2010 sa: 43,4% swarten; 28,7% blanken; 12,3% Latino's; 6,3%
Aziaten; 0,5% Yndianen; 8,8% oaren of fan mingd etnysk komôf.

Philadelphia hat in fochtich subtropysk klimaat, mei hjitte, neare simmers,
kâlde winters en mylde oergongsjiertiden. Yn july, de waarmste moanne, is de
trochsneed temperatuer oerdeis 30,6 °C, en yn jannewaris, de kâldste moanne, is
dat 4,6 °C. Rekôrtemperatueren wiene 41 °C op 7 augustus 1918 en –24 °C op 9
febrewaris 1934. Philadelphia kriget jiers trochinoar 1.053,8 mm delslach, mei
dêrûnder oer it hiele winterhealjier ferdield 57,9 sm snie.



https://fy.wikipedia.org/wiki/Noardfrysk

It Noardfrysk is in taal dy't heart ta de Noardwestgermaanske kloft fan 'e
Westgermaanske talen. Mei it Westerlauwersk Frysk en it Sealterfrysk foarmet it
de Fryske taalgroep.

It Noardfrysk wurdt sprutsen yn Noard-Dútslân, yn it westlike part fan 'e Kreis
Noard-Fryslân (Dútsk: Nordfriesland), dy't yn it noardwesten fan 'e dielsteat
Sleeswyk-Holstein leit en dêr't Hüsem de haadstêd fan is. It Noardfryske
taalgebiet beslacht in krite oan 'e Noardseekust, fuort besuden de Deenske
grins, en acht eilannen foar de kust. Fierders wurdt it ek sprutsen op it ta de
Kreis Pinneberch hearrende eilân Hilgelân (Helgoland), yn 'e midden fan 'e
Dútske Bocht.

Noard-Fryslân hat sa'n 156.000 ynwenners en Hilgelân likernôch 2.000. Dêrfan
beskôgje sa'n 60.000 (oftewol sa'n 38%) harsels as Noardfriezen. De Noardfryske
taal wurdt lykwols mar sprutsen troch sa'n 8.000 oant 10.000 minsken, wat
delkomt op likernôch 5,1% oant 6,3% fan 'e befolking. Dêrby moat oantekene wurde
dat dat persintaazje op 'e Noardfryske Waadeilannen, benammen op Feer (Dútsk:
Föhr) en Oomram (Amrum), folle heger leit. De ferklearring dêrfoar is dat de
ôfhandige eilannen lange tiid nochal isolearre west hawwe, sadat de ynfloed fan
it Dútsk dêr folle lytser wie, en boppedat hat it Noardfrysk op 'e eilannen
altyd in hegere status hân as op it fêstelân. It liket in realistysk skatting
dat in tredde fan de ynwenners fan Föhr en Amrum noch Frysk prate. Dertsjinoer
stiet dat it dialekt fan Söl (Sylt) hast útstoarn is (noch mar troch likernoch
1% fan de befolking sprutsen). Dit hat foaral te krijen mei de grutte
toerisme-ymmagraasje fan Leechsaksysk- en Heechdútsksprekkers.

Hjoed de dei befine de grutste konsintraasjes Noardfrysksprekkers har op 'e
westlike helte fan it eilân Feer en op it noardlike part fan it Noardfryske
fêstelân, yn 'e omkriten fan it twillingdoarp Risem-Looham (Dútsk:
Risum-Lindholm). It Noardfrysk wurdt tsjintwurdich eins allinne op 'e eilannen
Söl (Dútsk: Sylt), Feer en Oomram, op it fêstelân yn 'e omkriten fan
Risem-Loonham en mooglik ek op Hilgelân noch trochjûn oan 'e bern. Benammen op
Feer en Oomram wurdt it noch wol troch de jongerein ûnderinoar brûkt, al is der
troch de âldere generaasjes nochal wat krityk op 'e Dútske ynfloeden yn harren
Noardfrysk.

Under de boppeneamde 8.000 oant 10.000 Noardfrysktaligen binne sa'n 1.000 lju
dy't it Noardfrysk as twadde taal troch kursussen of selsstúdzje oanleard hawwe.
Nochris sa'n 20.000 ynwenners fan Noard-Fryslân kinne (in dialekt fan) it
Noardfrysk ferstean, mar net sprekke. Bûten Noard-Fryslân wenje nei alle
gedachten noch ferskate tûzenen Noardfrysktaligen ûnder de Noardfriezen om utens
yn Sleeswyk-Holstein en de rest fan Dútslân en ûnder de Noardfryske emigranten
yn 'e Feriene Steaten (benammen yn 'e steaten New York (steat) en Kalifornje),
Kanada en guon Latynsk Amerikaanske lannen. It totale oantal Noardfrysksprekkers
leit sadwaande wierskynlik om 'e 15.000 hinne.

Oarspronklik wie it Noardfryske taalgebiet folle grutter, mar troch de iuwen
hinne is it hieltyd fierder ynkrompen, foar in grut part troch de opmars fan it
Nederdútsk yn eardere tiden en dy fan it Dútsk yn 'e lêste iuw. Sa stoar it
Noardfrysk troch it opkringen fan it Nederdútsk al om 1500 hinne út op it grutte
skiereilân Eiderstedt, dat besuden fan it echte Noard-Fryslân leit, mar dat wol
ta de tsjintwurdige Kreis Noard-Fryslân heart.

Healwei de njoggentjinde iuw wienen der yn Noard-Fryslân noch mear as 30.000
Noardfrysktaligen, dy't yn frijwol alle doarpen de mearderheid fan 'e befolking
útmakken. Yn it Ynterbellum (de perioade tusken de beide Wrâldoarloggen) wie it
tal Noardfrysksprekkers al weromrûn nei sa'n 15.000. Lykwols wie dat doe noch
altyd ien trêde fan 'e befolking fan Noard-Fryslân en yn guon doarpen wienen de
Noardfrysktaligen noch altyd yn 'e mearderheid.

Om oan te jaan hoe't de taalferhâldings ferskoden it folgjende foarbyld. Yn it
doarp Rornees (Dútsk: Rodenäs), tsjin 'e Deenske grins oan, spruts yn 1905 60%
fan 'e minsken Noardfrysk, 20% Deensk en 20% Dútsk of Nederdútsk; yn 1975 wie
dat feroare yn 70% Dútsk of Nederdútsk, 19% Noardfrysk en 11% Deensk. Dêrby moat
opmurken wurde dat yn dat lêste jier der ûnder de minsken fan boppe de fyftich
jier noch in mearderheid fan Noardfrysktaligen bestie, wylst fan 'e jongeren
ûnder de tweintich jier minder as 3% it Noardfrysk noch machtich wie.

It Noardfrysk giet trouwens net allinne efterút kwa oantal sprekkers, mar ek wat
syn kwaliteit oanbelanget, want it stiet ûnder tige sterke druk fan it Dútsk.
Krekt troch de lytse fermiddens dêr't de ferskillende dialekten noch yn sprutsen
wurde, geane de feroarings troch de Dútske ynfloed tige hurd.

Der binne hjir en dar ek wat optimistyskere lûden te hearjen: mûglik wurdt it
"haaddialekt", it Mooring, troch in tanommen bewustwêzen fan de regionale
identiteit troch de jongeren wer wat mear praat as troch de minsken fan middelde
leaftiid. Itselde wurdt jildt foar de dialekten fan Föhr en Amrum (de hast
identieke dialekten Fering en Öömrang). De takomst sil útwize moatte hoe grut
dizze ynfloed wêze sil.

It Noardfrysk hat in plak op de Noardfryske eilannen krigen om 800 hinne, doe't
de eilannen troch in weach fan Friezen fan it suden út kolonisearre waarden. It
fêste lân waard lykwols nei alle gedachten earst Frysktalich yn in nije weach om
1100 hinne. It grutste Frysktaliche eilân, Strân is yn 1634 fuortspield, wat in
dúdlike ynfloed hân hat op de posysje fan it Noardfrysk. De ierst bekende tekst
yn it Noardfrysk is in oersetting fan 'e kategismus fan Luther út likernôch
1600. Pas oan it begjin fan 'e njoggentjinde iuw kamen der mear Noardfryske
teksten. Yn de 20e iuw krige de taal in eigen plak yn it ûnderwiis.

It Noardfrysk wurdt opmakke út net minder as tsien sterk faninoar ferskillende
dialekten, elk mei syn eigen stavering, grammatika en wurdskat. Ien fan dy
dialekten, it Suder-Goeshiirder, is lykwols yn 1981 útstoarn, wylst teminsten
trije oare (it Middel-Goeshiirder, it Noard-Goeshiirder en it Karhiirder) op it
rântsje fan it útstjerren balansearje.

It Sölring, it dialekt fan it eilân Söl, bygelyks, hat him sa ôfwikend
ûntwikkele, dat it tsjintwurdich foar de sprekkers fan 'e oare eilândialekten
frijwol net mear te ferstean is. Mei't it mooglik is en stek by leech wetter it
Waad tusken Feer en Oomram oer, lykje de dialekten fan dy eilannen krekt tige
opinoar (sadwaande hat men it dan ek faak oer it Fering-Öömrang as ien dialekt).
En it Hilgelânsk (Halûndersk), fan it fier fuort yn 'e Dútske Bocht leine
Hilgelân stiet frjemdernôch folle tichter by it Fering-Öömrang as it Sölring.

Troch de ûnderlinge ferskillen tusken de dialekten hienen yn ferline de
Noardfrysksprekkers ek nea kontakt yn 'e eigen taal mei de sprekkers fan in oar
dialekt, hoewol't dat, benammen op it fêstelân, wol kinnen hie. Ynstee dêrfan
sprutsen se mei oare Noardfriezen yn it Nederdútsk. Ek tsjintwurdich is dat noch
fierhinne de omgongstaal yn Noard-Fryslân.

Troch harren relative isolaasje op it Waad en harren hegere maatskiplike status
steane de eilândialekten, dy't noch sprutsen wurde troch yn totaal sa'n 7.000
minsken, der oer it algemien better foar as de fêstelândialekten, dy't mei-inoar
mar sa'n 3.000 sprekkers hawwe. It dialekt mei de measte sprekkers is it
eilândialekt fan Feer, it Fering, dat noch troch sa'n 3.000 minsken sprutsen
wurdt. Feer hat sa'n 11.000 bewenners en men kin stelle dat likernôch in trêde
part dêrfan Fering sprekt of ferstean kin.

De selsstannigens fan 'e dialekten is tekenjend foar de sitewaasje fan it
Noardfrysk. Sa hawwe de measte dialekten, fral dy fan 'e eilannen, in eigen
ynfrastruktuer opboud, dy't wantrouwend bewekke wurdt troch de lokale
taalferienings, lykas de Sölring Foriining op Söl; de Fering Stiftung op Feer;
en de Öömrang Ferian op Oomram.

Fan 'e njoggen noch libjende haaddialekten hearre der trije ta de eilângroep: it
Hilgelânsk fan Hilgelân, it Sölring fan Söl, en it Fering-Öömrang fan Feer en
Oomram. Datlêste dialekt kin wer ûnderferdield wurde yn fjouwer subdialekten: it
Öömrang, it Westerlân-Fering, it Súd-Fering en it Easterlân-Fering. Op it
fêstelân binne de haaddialekten (fan noard nei súd): it Wiiringhiirder, tusken
de Deenske grins en Emmelsbüll; it Böökinghiirder, tusken Niebüll en Fahretoft;
it Karhiirder, om Stedesand hinne; it Noarder-Goeshiirder, tusken Bargum en
Bredstedt; en it Middel-Goeshiirder, tusken Bredstedt en Bomstedt.

It útstoarne Suder-Goeshiirder waard noch wer besuden dêrfan sprutsen, om
Hattstedt en Schobüll hinne. Yn Schöbull stoar it al yn 'e jierren sechstich út,
yn Hattstedt yn 1981. De Nordfriesische Wörterbuchstelle (it "Noardfrysk
Wurdboekynstituut") besiket no dit dialekt te rekonstruëarjen, troch gebrûk te
meitsjen fan âlde bânopnames út 'e jierren fyftich, sechstich en santich.

Fierders hat it Böökinghiirder yn syn eastlike gebiet twa frij sterk ôfwikende
subdialekten, it West-Mooringer en it East-Mooringer, dy't tradysjoneel net
meiteld wurde as selsstannige dialekten. It West-Mooringer wurdt om Niebüll
hinne sprutsen en it East-Mooringer om Risem-Looham hinne. Op 'e lytse
Halligen-eilannen Nees, Olân, Groue, Habel en Hege, besuden Feer, wurdt ta ein
beslút noch it Hallichfrysk sprutsen, dat ek ta de fêstelângroep rekkene wurdt,
dêr't it nammentlik folle mear mei gemien hat as mei de oare dialekten fan 'e
oare eilannen.

De eigen nammen fan 'e fêstelândialekten (bygelyks Frasch, Freesk, Fräisch)
binne basearre op it konsept "Frysk", wylst de eilândialekten neamd binne nei it
eilân dêr't se sprutsen wurde: Sölring op Söl; Öömrang op Oomram; Fering op
Feer; en Halûndersk op Hilgelân. It wurd Friisk is betocht as neutraal kompromis
foar alle Noardfryske dialekten of alle Noardfriezen. Dy oantsjutting is yn 'e
rin fan de tiid ûnderdiel wurden fan ferskillende nammen lykas Friisk Foriining,
Friisk Gesäts of Nordfriisk Instituut.

Noard-Fryslân is in paradys foar taalkundigen, mei't der withoefolle talen
sprutsen wurde. Yn it foarste plak is der fansels it Noardfrysk, yn njoggen
sterk útinoarrinnende dialekten, dan it Nederdútsk, it Dútsk, it Deensk en it
Súdjutsk, in Deensk dialekt, dat lykwols foar Denen fan 'e eastlike eilannen
frijwol ûnfersteanber is. Fansels is it Noardfrysk troch de iuwen hinne sterk
troch al dy oare talen beynfloede.

Der is oant hjoed de dei ta noch gjin Noardfryske standerttaal foarme, benammen
fanwegen de ferskillen tusken de dialekten. Dy binne nammentlik sa grut, dat in
protte taalkundigen it Noardfrysk net as ien, mar as fjouwer nau besibbe, mar
selsstannige talen beskôgje: it Fêstelânnoardfrysk, it Fering-Öömrang, it
Sölring en it Hilgelânsk.

Troch de gearwurking fan 'e lêste tritich jier binne der lykwols al guon
basisôfspraken oangeande de stavering makke. Sa wurde der yn it Noardfrysk guon
lûden mei diakrityske tekens brûkt ("ä", "å", "ö" en "ü") en wurde lange lûden
werjûn troch ferdûbeling fan 'e oangeande letter ("aa", "ää", "åå", "ee", "ii",
"oo", "öö", "uu", "üü"). En de Dútske Großschreibung, it gebrûk om haadwurden
mei in haadletter te begjinnen, is yn it Noardfrysk ôfskaft.

It Noardfrysk beskikt rûchwei oer itselde ferskaat oan lûden as it
Westerlauwersk Frysk, mar de stavering fan dy klanken is oernommen fan it Dútsk
en it Deensk. Ut it Dútsk komme de letters "ä" (de "e" fan "lek), "ö" ("u"fan
"put") en "ü" ("ú") en út it Deensk komt de "å" (de "o" fan "hok"). Sadwaande
wurdt de "ää" dus útsprutsen as "ê", de "åå" as "ô", de "öö" as "eu" en "äi" as
"ij".

Der besteane twa Noardfryske organisaasjes, dy't yn it ferline nochal ris deilis
mei-inoar wienen, eat dat de Noardfryske taalstriid grif net te'n goede kommen
is. De Noardfryske Feriening (Nordfriesische Verein) is fan oarsprong in Dútske
streekferiening, dy't it behâld fan 'e Noardfryske eigenheid binnen in grutter
Dútsk ferbân foarstie. De Friisk Foriining, dat ek oerset wurde kin mei
"Noardfryske Feriening" en dy't foarhinne bekendstie as de Foriining for
nationale Friiske ("Feriening foar Nasjonale Noardfriezen"), is in mear
frysksinnige organisaasje, dy't al fan 'e tweintiger jierren ôf stribbe nei
erkenning fan 'e Noardfriezen as nasjonale minderheid.

Hjoed de dei wurkje de NFV en de Foriining ienriedich mei-inoar gear om 'e
Noardfryske taal en kultuer te behâlden en te beskermjen. Dy gearwurking fynt
plak yn 'e Frasche Redj of Freeske Räid ("Noardfryske Rie"), dy't residearret yn
Risem-Loonham. Fan 'e leden fan dy rie wurde der fjouwer foardroegen troch de
NFV, twa troch de Foriining en ien elk troch de Feriening fan it Noardfrysk
Ynstitút, de gemeente Hilgelân en de Heimatbund Landschaft Eiderstedt
("Streekferiening Lânskip Eiderstedt").

Dy Frasche Redj foarmet tagelyk de Noardfryske seksje fan 'e Grutfryske Rie,
dêr't kontakten yn ûnderholden wurde mei de Westerlauwerske Friezen yn Nederlân
en de Eastfriezen en de Sealterfriezen yn Nedersaksen. Ek is de Frasche Redj de
fertsjintwurdiging fan 'e Noardfriezen foar alle kommunikaasje mei it regear fan
'e Bûnsrepublyk Dútslân, de dielsteat Sleeswyk-Holstein, de Kreis Noard-Fryslân
en legere, gemeentlike oerheden. Dêrtroch is er ferantwurdlik foar de ferdieling
fan 'e subsydzjes foar de Noardfryske taal en kultuer. Fierders ûnderhâldt de
Frasche Redj sûnt 1994 kontakten mei de oare autochtoane minderheden yn Dútslân,
te witten de Denen, Sealterfriezen, Nederdútsers, Sorben, Sinty en Roma.

Sûnt 'e sechstiger jierren belibbet it Noardfrysk in twadde taalrenêssânse.
Lykwols binne der foar sa'n lytse minderheidstaal altyd in protte
swierrichheden. Mei't se sels gjin ynfloedrike lobby hawwe, hawwe de
Noardfriezen der tige by tige fan profitearre dat se meilifte koenen op 'e
pakjedrager fan 'e sterke Deenske minderheid yn Dútslân. Op dy manear hawwe se
nettsjinsteande de faak ôfwizende hâlding fan 'e Dútske oerheden dingen witten
te berikken dy't oars nei alle gedachten ûnberikber bleaun wienen.

Wat de kommunikaasje mei de lokale oerheden oangiet, dy fynt mar yn in tige lyts
persintaazje fan 'e gefallen yn it Noardfrysk plak. Wannear't dat bart, is it
altyd yn in mûnling ûnderhâld, nea yn skriftlik kontakt. Mei't it Noardfrysk
gjin offisjele status hat, wurdt it net tastien yn offisjele dokuminten of by
rjochtssaken. Yn ien gefal waarden ferieningsstatuten yn it Noardfrysk troch in
rjochter akseptearre nei't der in Dútske oersetting oan tafoege wie.

Op it front fan 'e plak- en strjitnammen sit der de lêste jierren wol wat
beweging yn. Sa binne sûnt 1998 twatalich Dútsk-Noardfryske plaknammebuorden
mooglik, wylst men yn guon plakken yn Noard-Fryslân koartby Noardfrysktalige
strjitnammen ynfierd hat. Noardfryske hûsnammen binne al lang tige populêr,
benammen op 'e eilannen.

Hoewol't it Noardfrysk yn Dútslân gjin offisjele status hat, is it in erkende
minderheidstaal, dy't stipe en beskerme wurde moat. De grûnwet fan 'e dielsteat
Sleeswyk-Holstein (Art. 5), út 1990, garandearret de rjochten fan 'e Deenske en
Noardfryske minderheden. Op 11 novimber 2004 waard troch de lândei fan
Sleeswyk-Holstein de Wet op 'e Noardfryske Taal, better bekend as it Friisk
Gesäts, oannommen, dat de rjochten fan 'e Noardfriezen yn it iepenbiere libben
noch fierder útwreide.

Sûnt 1988 bestiet it Gremium für Fragen der friesischen Bevölkerungsgruppe im
Lande Schleswig-Holstein ("Kommisje foar Fraachstikken fan 'e Fryske
Befolkingsgroep yn 'e dielsteat Sleeswyk-Holstein") en sûnt 1991 hat de
steatsbegrutting fan Sleeswyk-Holstein in post foar stipe oan 'e Noardfryske
taal en kultuer. Ek bestiet der sûnt 2005 in kontaktkomitee foar de Noardfriezen
mei de Dútske Bûnsdei.

It regear fan 'e Bûnsrepublyk Dútslân hat it Noardfrysk yn 1998, tegearre mei it
Sealterfrysk, út 'e dielsteat Nedersaksen, it Nederdútsk en fiif oare talen
opjûn ûnder Diel III fan it Europeeske Ferdrach foar Regionale of
Minderheidstalen. Dêrneist binne de Noardfriezen erkend as nasjonale minderheid
ûnder it Ramtferdrach oangeande Beskerming fan nasjonale minderheden dêr't taal
ek in wichtich ûnderdiel fan is.

Lykwols is de foarútgong fan 'e lêste desennia opmerklik. Foar de jongste bern
binne der sûnt 1991 guon Noardfrysktalige beukerskoallen, benammen op 'e
eilannen Söl, Feer en Oomram, dy't sa'n hûndert bern betsjinje kinne. Op 'e
basisskoallen mei twa oeren yn 'e wike les jûn wurde yn it Noardfrysk. Dêr wurdt
benammen wer gebrûk fan makke op 'e eilannen. Likernôch tûzen skoalbern krije yn
'e wike ien of twa oeren Noardfryske taalles.

Yn Risem-Loonham hat de Friisk Foriining in folslein Noardfrysktalige
basisskoalle oprjochte. De finansiering dêrfan bard troch in mesk yn 'e wet,
want de skoalle is offisjeel Deensktalich, sadat er ûnder de
minderheidswetjouwing fan 'e Denen falt.

Op 'e middelbere skoallen wurdt it Noardfrysk mar yn inkelde gefallen as lesfak
oanbean. Op 'e nij binne dat fral skoallen op 'e eilannen, benammen op Feer. Net
mear as in twahûndert learlingen oan 'e middelbere skoallen krije jiers les yn
it Noardfrysk.

Wat it heger ûnderwiis oangiet, kin Noardfrysk studearre wurde oan 'e
universiteiten fan Kiel, de haadstêd fan Sleeswyk-Holstein, en Flensboarch, it
sintrum fan 'e Deenske minderheid yn Sleeswyk. De learstoel Noardfyske taal- en
letterkunde oan 'e Christian Albrechtuniversiteit fan Kiel bestiet sûnt 1978.

Sûnt 1950 is ek al de saneamde Nordfriesische Wörterbuchstelle (it "Noardfryske
Wurdboekynstitút") oan dy universiteit fêstige. Dy Nordfriesische
Wörterbuchstelle waard oprjochte mei de bedoeling om úteinlik te kommen ta ien
grut, alomfetsjend wurdboek fan alle Noardfryske dialekten. Troch praktyske
swierrichheden en brekme oan jild is it der oant hjoed de dei ta net fan kommen
om sa'n Gesamtnordfriesisches Wörterbuch gear te stallen. Al it ynsammele
materiaal hoecht lykwols net lizzen te bliuwen; it idee is no om alles yn 'e
kompjûter yn te fieren en der in soarte fan tesaurus fan 'e Noardfryske
dialekten fan te meitsjen. Soks soe in goede útgongsbasis jaan foar in eventueel
noch te publisearjen wurdboek, mar ek foar bygelyks taalkundich ûndersyk en it
ûntwikkeljen fan nije learmiddels.

De learstoel Noardfryske taal- en letterkunde oan 'e Bildungswissenschaftliche
Hochschule Flensburg, Universität ("Opliedings- en Wittenskiplike Hegeskoalle
Flensboarch, Universiteit") bestiet sûnt 1988. Flensboarch is it iennichste plak
dêr't behalven leararen foar de middelbere skoallen ek ûnderwizers foar de
basisskoallen oplaat wurde kinne. Yn 1996 waard it Noardfrysk yn Flensboarch as
haadfak ôfskaft en koe it yn it ferfolch allinne noch mar as byfak folge wurde.
Mar nei felle protesten út sawol Dútslân as Nederlân waard dat beslút yn 2000
weromdraaid. Sûnt genietet it Noardfrysk as universitêre oplieding yn
Flensboarch grutte belangstelling, sterker noch, it oantal studinten Noardfrysk
hat noch nea sa heech west. Yn 2001 wienen der acht studinten dy't it Noardfrysk
as haadfak hienen en likernôch fyftich dy't it as byfak folgen.

Behalven yn it regulier ûnderwiis kinne ek yn it folwoeksenenûnderwiis
opliedings Noardfrysk folge wurde. Jiers folgje sa'n hûndert folwoeksenen de
Noardfryske kursussen oangeande taal, kultuer en skiednis dy't fersoarge wurde
troch de NFVen de Friisk Foriining.

Yn 'e media hat it Noardfrysk in folle minder sterke posysje. Der ferskine
sporadysk Noardfrysktalige stikjes yn guon regionale Dútsktalige kranten, lykas
it Nordfriesland Tageblatt ("Noard-Fryslân Deiblêd"), de Sylter Rundschau
("Sylter Revu") en de Inselbote ("Eilânboade"). Ek de Flensborg Avis
("Flensboarger Krante"), de krante fan 'e Deenske minderheid, printet út en
troch in artikel yn it Noardfrysk. De fearnsjierblêden Nordfriesland
("Noard-Fryslân") en de Helgoländer ("Hilgelanner") foar 10 oant 15% út
Noardfrysktalich materiaal besteane. It jongereintydskrift Frisica Nova
ferskynde yn it tiidrek 1967-1988 en wie foar de helte yn it Noardfrysk skreaun.

Op 'e Dútske radiostjoerder NDR (Norddeutsche Rundfunk - "Noarddútske Omrop")
wurdt trije en in heale minút yn 'e wike yn it Noardfrysk útstjoerd. No
betsjinnet de NDR hiele Noard-Dútslân, fan 'e Nederlânske oant 'e Poalske grins,
dat sa nuver is dy lytse belangstelling foar it Noardfrysk net. It Nais foon
diling ("Nijs fan hjoed") is fan moandei oant en mei freed op de radiostasjons
Antenna Sylt en Friisk Funk te beharkjen. Friisk Funk is elke dei in oere lang
te hearren op de Offener Kanal Schleswig-Holstein (Westküste).

Ek binne der noch sa'n acht Noardfrysktalige toanielferienings, dy't tige
populêr binne. Fierders binne der folkloristyske dûns- en klaaiïngsferienings en
guon Noardfrysktalige koaren. Fan sommige fan dy koaren binne cd's beskikber,
krekt as fan inkelde oare artysten, lykas it Dragseth Duo en de folkssanger Knut
Kiesewetter.

Koartlyn is de earste Noardfrysktalige film, in dokumintêre mei de titel "Klaar
Kiming", produsearre troch de Friisk Foriining. Der is foar soarge dat dizze in
oere duorjende produksje mei Dútske, Ingelske en Deenske ûndertitels te krijen
is.

Yn 'e tsjerken wurdt it Noardfrysk mar út en troch brûkt en Noardfryske
tsjinsten binne tige seldsum. De kennis fan 'e taal ûnder de dûmnys is almeast
minimaal. Sûnt 1955 binne de Evangeeljes fan Markus en Mattéus beskikber yn in
Noardfryske oersetting en yn 2000 ferskynde it earste lietboek yn it Noardfrysk,
mei as titel "Loow nü e Hiire" ("Loovje no de Heare"). Dêr wie fiif jier oan
wurke en it telt 260 lieten en fierders psalmen, gebedens en liturgyen.



https://fy.wikipedia.org/wiki/Liverpool_(Ingel%C3%A2n)

Liverpool is in stêd (city) en in distrikt fan it greefskip Merseyside yn it
noardwesten fan Ingelân, oan de noardigge fan de rivier de Mersey. De stêd leit
yn it fierste súdwesten fan it greefskip Lancashire. Liverpool waard stifte as
in borough yn 1207 yn Lancashire en krige har stedsrjochten yn 1880. Yn 2009 hie
Liverpool sa'n 440.000 ynwenners (dy't scousers neamd wurde, nei in soarte
stamppot); yn Liverpool Urban Area wennen doe likernôch 816.216 minsken.

Yn de 18e iuw groeide de havenstêd enoarm troch de hannen nei it Karibysk
gebiet, Ierlân en it fêstelân fan Europa, mar ek de Trans-Atlantyske slavehannel
befoardere de ekonomyske groei. Tsjin de 19e iuw gie goed 40 prosint fan de
wrâldhannel oer de haven fan Liverpool.

Hjoededei is de havenfunksje fan de stêd foar it grutstepart ferfallen en is de
toeristesektor mei troch de eksponinten fan de Merseybeat, dêr't de The Beatles
en Gerry & the Pacemakers by hearre. Liverpool húsmanje ek twa fan de
fuotbalklubs út de Ingelske Premier League, Everton FC en Liverpool FC en is it
warenhûs Woolworths in Liverpool opset. Yn 2004 kaam it havengebiet en in part
fan de binnenstêd fan Liverpool op de Wrâlderfgoedlist fan de UNESCO. Yn 2007
fierde de stêd har 800e jierdei en yn 2008 wie de stêd (tegearre mei it Noarske
Stavanger) de Kulturele Haadstêd fan Europa.

Yn 1207 besleat Jan sûnder Lân (Kening John) ta de oprjochting fan de borough
Liverpool. Fjouwer iuwen letter wie de befolking suver noch net groeid en bleau
it ynwennertal hingjen op sa'n 500. Yn de 17e iuw makke de hannel opgong en naam
de befolking ek ta. Deselde iuw waard der ek fochten yn Liverpool ûnder de
Ingelske Boargerkriich en gie it earste slaveskip dêrwei nei Afrika. De stêd
profitearre fan it tanimmen fan de slavehannel en waakste stadichoan troch. Oan
de ein fan de iuw hie de haven 41 prosint fan Europa's slavehannel en benei 80 %
fan it Britske belang dêryn yn hannen.

Begjin 18e iuw gie 40 % fan de wrâldhannel troch Liverpool. Yn 1830 waard it
earste intercity-spoar Liverpool and Manchester Railway nei Manchester iepene.
Letter luts de stêd in protte Ierske ymmigranten, meidat yn Ierlân de Grutte
Hongersneed taslein hie, sadat 1851 likernôch in fearnspart fan de ynwenners fan
Iersk komôf wiene. Oant begjin 19e iuw bleau Liverpool Europeeske ymmigranten
oanlûken.

Yn de jierren '20 en '30 fan de 20e iuw waarden der nije wiken út de grûn stampt
om minsken út de binnenstêd herbergje te kinnen. Dat gie nei de Twadde
Wrâldkriich troch, mar doe waarden ek lytsere stêden yn de omkriten by it plan
belutsen.

Liverpool waard yn de WO II swier skansearre troch de tachtich bombardeminten
dy't it te fernearjen krige. Goed 2500 minsken kamen om en benei de helte fan de
huzen waarden ferwoastge. Dat ek nei de kriich wie it nedich om grutskalige
nijbou te ralisearjen. Sûnt 1952 is Liverpool in susterstêd fan Keulen dat yn de
oarloch ek slimme skea oprûn hie troch de bombardeminten.

Yn de jierren 1960-1969 wie Liverpool mei tank oan The Beatles en in protte oare
Liverpoolske bands de haadstêd fan de Merseybeat.

Yn de jierren sântich en tachtich hie de stêd te krijen mei in grutte
wurkleazens troch it ynfieren fan de kontener en de ein fan har funksje as
wrâldhaven. Tagelyk waard Liverpool in metropolitan borough yn it nije greefskip
Merseyside (Greater Liverpool), met 1.365.900 ynwenners.

Begjin 21e iuw ûntjoech de stêd har wer ta in moderne stêd dêr't in soad te
dwaan is, mar no sûnder swiere yndustry. Ekonomysk giet it wer better troch de
keunstgalerieën, museums en arsjitektuer, mar ek troch de bliuwende populariteit
fan The Beatles en oare rockbands út de jierren sechtich.

Liverpool hat mei trije oerheden te krijen: de lokale oerheid dy't de stêd
bestjoerd, de nasjonale oerheid en it Europeeske Parlemint.

De stêd wurdt bestjoerd troch it stedsbestjoer (de Liverpool City Council), dat
ien fan de fiif metropolitan boroughs is fan it greefskip Merseyside. De ried
bestiet út 90 ôffurdigen dy't allegear lytse stedsdielen fertsjintwurdigje.
Dêrneist binne der ek noch in tal bestjoersleden dy't oer de deistige gong fan
saken fan de ried gean. De stêd hat ek noch in boargemaster, in Lord Mayor en in
foarsitter fan it stedsbestjoer.

Simmerdeis wurdt alle jierren It Shakepearefestival fan Liverpool (The Liverpool
Shakespeare Festival) hâlden; de Katedraal fan Liverpool is by de organisaasje
belutsen.

Liverpool hat op Londen nei de measte galeryen en museums. It National Museums
Liverpool is de iennige Ingelske kolleksje dy't folslein bûten Londen sit. Tate
Liverpool wie oant de iepening fan Tate Modern yn Londen de grutste
útstallingsromte foar moderne keunst in it hiele Feriene Keninkryk.

De stêd ûnderhâldt ek kontakten mei ûnder oaren Halifax, Napels, New York en
Stavanger.



https://fy.wikipedia.org/wiki/Kebek_(provinsje)

Kebek (Frânsk: Québec, útspr.: [ke'bɛk]; Ingelsk: Quebec, útspr.: [kwǝ'bɛk] of
[kǝ'bɛk]) is ien fan 'e tsien provinsjes fan Kanada, en de iennichste dêr't it
Frânsk de dominante taal is. It leit yn it súdeastlike part fan it lân, en is
wat oerflak oanbelanget de grutste provinsje, mei 15,4% fan it Kanadeeske
grûngebiet (al moat it as de trije territoaria meirekkene wurde, Nûnavût
foargean litte as it grutste gewest). Kebek is nei Ontario it befolkingsrykste
diel fan Kanada. Sawol de grutste stêd fan 'e provinsje, Montreal, as de
haadstêd, Kebek-Stêd, hearre ta de grutste stêden fan it lân. De provinsje heart
ta de regio's Sintraal Kanada en Eastlik Kanada. Neffens gegevens fan 'e
folkstelling fan 2011 hie de provinsje Kebek doe rom 7,9 miljoen ynwenners, wat
delkomt op 23,6% fan 'e totale Kanadeeske befolking.

De namme Kebek komt fan it wurd kébec, út 'e taal fan 'e lânseigen
Algonkin-Yndianen, dat betsjut "dêr't de rivier tasmellet". Oarspronklik waard
dêrmei ferwiisd nei de krite om 'e stêd Kebek hinne, dêr't de rivier de Saint
Lawrence troch in rotskleau streamt. Yn 1608 keas de Frânske ûntdekkingsreizger
Samuel de Champlain dy namme foar de koloniale foarpost dêr't er it bestjoer fan
Nij-Frankryk fêstige. De provinsje waard letter ferneamd nei de stêd.

Kebek hat in oerflak fan 1.542.056 km², wêrfan't 1.365.128 km² út lân bestiet en
176.928 km² út wetter. De provinsje grinzget yn it westen oan 'e Kanadeeske
provinsje Ontario, yn it súdeasten oan 'e provinsje Nij-Breunswyk en yn it
noardeasten oan 'e regio Labrador, fan 'e provinsje Nijfûnlân en Labrador. It
noardwesten en noarden wurdt omsletten troch de wetters fan 'e Jamesbaai, de
Hudsonbaai, de Hudsonstrjitte en de Ungavabaai. Yn it easten leit de Saint
Lawrencebaai, in diel fan 'e Atlantyske Oseaan. Yn it suden, ta einbeslút, wurdt
de provinsje begrinzge troch de Feriene Steaten, om persiis te wêzen (fan west
nei east) de steaten New York, Fermont, Nij-Hampshire en Maine.

Kebek wurdt yn 'e regel opdield yn twa grutte geografyske regio's. Yn it suden
leit it leechlân fan 'e rivier de Saint Lawrence, dat tichtbefolke is, en dêr't
lânbou mooglik is. Dêr lizze de grutte stêden fan 'e provinsje, wêrûnder de
haadstêd Kebek, Montreal en Gatineau. It Gaspé-skiereilân, besuden de mûning fan
'e Saint Lawrence, is mear in plattelânsgebiet, mar heart lykwols ta deselde
geografyske krite. Noard-Kebek, dat it noardlike twatrêdepart fan 'e provinsje
beslacht, is krekt in tige tinbefolke gebiet fan wâlden en rivieren, dêr't ek it
heechste punt fan 'e provinsje leit, de 1.652 m hege Mount Caubvick (Frânsk:
Mont d'Iberville), yn 'e Torngatbergen, oan 'e grins fan Labrador. De befolking
fan Noard-Kebek bestiet foar in relatyf grut part út lânseigen groepen:
Yndianen, Métis en Inûyt. It uterste noarden (dat lykwols noch in trêdepart fan
'e provinsje omfiemet) wurdt foarme troch de regio Nûnavik, dêr't suver inkeld
Inûyt wenje.

Yn 'e sechstjinde iuw, doe't Jeropeeske ûntdekkingsreizgers foar it earst it
hjoeddeiske Kebek oandiene, waard it gebiet bewenne troch de Inûyt (Inuit) yn it
noarden; Algonkwynske folken yn it sintrale diel (Kry (Cree), Algonkin
(Algonquin), Attikamek (Atikamekw), Montanjezen (Montagnais) en Naskapy
(Naskapi)) en yn it súdeasten (Mikmak (Micmac) en Abenaky (Abenaki)); en
Irokeeske folken (Saint Lawrence-Irokezen, Huroanen (Huron) en Mohauk (Mohawk))
yn it suden. De kust fan Kebek waard yn 1522-1523 foar it earst ferkend troch de
Italjaanske ûntdekkingsreizger yn Frânske tsjinst Giovanni da Verrazzano. Yn
1534 wie Jacques Cartier de earste Jeropeaan dy't foet op Kanadeeske grûn sette
op it Gaspé-skiereilân, dêr't er in krús plante en de hiele krite yn besit naam
út namme fan 'e Frânske Kroan.

Yn 1608 waard der nei ferskate mislearrings in duorjende koloanje stifte troch
Samuel de Champlain, yn 'e foarm fan in hannelspost foar de lukrative
pelshannel. De Frânsen giene op dat mêd in ferbûn oan mei de Algonkwynske folken
en de Huroanen, wat fierder nei it binnenlân ta letter slimme oarloggen tusken
dy stammen en de Irokeeske Konfederaasje ta gefolch hie. Al rillegau begûnen
Frânske voyageurs (ûntdekkingsreizgers) en coureurs des bois (pelsjagers en
pelskeaplju) út 'e koloanje wei it efterlân te ferkennen, wêrby't se oan
withoefolle lânskipseleminten har hjoeddeistige nammen joegen. De koloanje krige
úteinlik de namme fan Nij-Frankryk, en nei 1627 mochten har der op befel fan
kening Loadewyk XIII fan Frankryk inkeld noch roomsen fêstigje. Yn 1663 waard
Nij-Frankryk troch in dekreet fan kening Loadewyk XIV in Frânske provinsje. De
befolking fan it gebiet groeide stadich, en dat mear troch natuerlike
befolkingsoanwaaks as troch ymmigraasje.

Tsjin 'e ein fan 'e santjinde iuw rekken de Ingelsen en de Frânsen yn in slepend
konflikt ferwikkele oer de macht yn Noard-Amearika, dat pas yn 1763 einige,
doe't Frankryk, oan 'e ein fan 'e Sânjierrige Oarloch, by de Frede fan Parys
frijwol al syn besittings yn Noard-Amerika ôfstean moast oan Grut-Brittanje.
Neitiid waard Nij-Frankryk omdoopt ta Kebek, dêr't fan 1774 oant 1791 ek súdlik
Ontario ta hearde. Yn 1791 waard de Britske koloanje Kebek opdield yn twa
ûnderskate lytsere koloanjes: Neder-Kanada (it hjoeddeiske Kebek) en
Opper-Kanada (súdlik Ontario). Yn 1809 waard Labrador losmakke fan Neder-Kanada
(dêr't it foartiid altyd ta heart hie) en by Nijfûnlân foege. It presize ferrin
fan 'e grins tusken Kebek en Labrador waard einlings yn 1927 fêstlein. Oant fier
yn 'e tweintichste iuw makke it provinsjaal regear fan Kebek noch oanspraak op
Labrador, en de grins fan 1927 is troch Kebek noch altyd net planút erkend.

It eigenmachtige Britske bestjoer oer Neder-Kanada, dat iepentlik de
assimilaasje fan 'e Frânsktalige befolking fan it gebiet yn in gruttere
Ingelsktalige kultuer foarstie, late yn 1837-1838 ta in wapene rebûlje ûnder de
Frânsktaligen, dy't bekend kaam te stean as de Nederkanadeeske Opstân. Dêrby
rôpen de opstannelingen, ûnder lieding fan Louis-Joseph Papineau Neder-Kanada yn
1838 út ta in ûnôfhinklike steat. De Britske autoriteiten, dy't dit barren
alhiel oer it mad kaam, hiene der yn 't earstoan klauwen oan om 'e rebûlje del
te slaan, temear om't yn dyselde snuorje ek yn Opper-Kanada in opstân útbriek.
Mar nei in oerwinning foar de Nederkanadezen yn 'e Slach by Saint-Denis, waard
der dochs frij flot mei har ôfweefd. Neitiid besleat it koloniale gesach om
Opper- en Neder-Kanada wer gear te foegjen, mei as doel om 'e assimilaasje fan
'e Frânsk-Kanadezen flugger gean te litten.

Sadwaande ûntstie yn 1840 de koloanje Kanada. It earder Neder-Kanada (Kebek)
kaam no bekend te stean as Kanada-East, wylst súdlik Ontario de namme
Kanada-West krige. It koloniale bestjoer waard fêstige yn Kingston. Yn 1851
stribbe Kanada-West kwa ynwennertal Kanada-East foarby, wêrmei't de
Ingelsktaligen yn Kanada foargoed yn 'e mearderheid kamen. Lykwols holden de
Ingelsk- en Frânsktalige folksfertsjintwurdigers yn it koloniale parlemint inoar
yn lykwicht, wat gauris ta in ympasse late. Under de Amerikaanske Boargeroarloch
(1861-1865) stipen de Britten tuike-tuike de Súdlike Konfederaasje, dat doe't
úteinlik it Noarden de striid wûn, ûntstie der eangst foar in Amerikaanske
ynfaazje fan Kanada, krekt sa't dat yn 1813 foarkommen wie. Sadwaande besleaten
de Britten al harren Noardamerikaanske koloanjes yn ien steatsferbân te
ferienjen, en kaam yn 1867 it dominion Kanada ta stân, mei as lidsteaten de
eardere koloanjes Nij-Skotlân en Nij-Breunswyk en de wer opspjalten provinsjes
Ontario en Kebek.

Under de Earste Wrâldoarloch waard de Kanadeeske dielname oan 'e striid yn
Ingelsktalich Kanada, alteast yn 't earstoan, frij algemien stipe. Yn Kebek wie
dy lykwols rare ympopulêr, en late er ta de Tsjinstplichtkrisis fan 1917, dy't
dúdlik de tsjinstellings tusken de Angelsaksyske Kanadezen en de
Frânsk-Kanadezen bleatlei. In werhelling fan setten fûn plak ûnder de Twadde
Wrâldoarloch, mei de Tsjinstplichtkrisis fan 1944. Nei 1945 waard de Kebekaanske
provinsjale polityk lange tiid dominearre troch de konservative Nasjonale Uny
(UA) fan Maurice Duplessis, dy't de stipe hie fan 'e Roomsk-Katolike Tsjerke.
Under it regear fan 'e Kebekaanske Liberale Partij (PLQ) fûn yn 'e sechstiger
jierren en de earste helte fan 'e santiger jierren de saneamde Stille Revolúsje
plak, wêrby't de provinsje op yngeande wize maatskiplike en politike feroarings
ûndergie. Yn dy snuorje ferlearen oan 'e iene kant de Angelsaksyske Kebekanen
harren dominante ekonomyske posysje, wylst oan 'e oare kant de Roomsk-Katolike
Tsjerke syn ynfloed oer de Frânsktaligen fierhinne kwytrekke. Ek waarden grutte
hydro-elektryske projekten opsetten, lykas it ferneamde Hydro-Québec.

Op polityk mêd oppenearre him fan 1963 ôf it Kebekaanske Befrijingsfront (FLQ),
dat in tsienjierrige kampanje fan nasjonalistyske propaganda en terroristyske
oanslaggen lansearre, dy't resultearren yn teminsten fiif deaden. Fanôf de ein
fan 'e jierren sechtich utere him in mear moderearre foarm fan Kebekaansk
nasjonalisme yn 'e groeiende oanhing fan 'e Kebekaanske Partij (Parti Québécois,
PQ), dy't úteinlik nei de ferkiezings fan 1976 foar it earst oan 'e macht kaam.
Sûnt hat dy partij seis fan 'e provinsjale ministers-presidinten levere, tsjin
'e liberale PLQ fjouwer. Yn 1877 waard troch it earste PQ-regear it Frânsk ta de
iennichste offisjele taal fan Kebek ferklearre.

Teffens stjoerde de PQ oan op ûnôfhinklikheid foar Kebek, wat sûnt altyd in hjit
hingizer bleaun is yn 'e Kanadeeske polityk. Yn 1980 waard oer de
ûnôfhinklikheidskwestje in referindum holden, mar stimde 60% fan 'e Kebekaanske
befolking foar behâld fan 'e bân mei Kanada. Nei dy nederlaach moast de
PQ-minister-presidint fan Kebek, René Lévesque, nei de federale haadstêd Ottawa
om oer feroarings oan 'e Kanadeeske Grûnwet te ûnderhanneljen, mar dat rûn al
rillegau út op in ympasse, en Kebek is de iennichste provinsje dy't noch altyd
net akkoart gien is mei de oanpassing (patriation) fan 'e grûnwet fan 1982.

Yn lettere jierren waard der twaris besocht om 'e ympasse te trochbrekken. Earst
wie der it saneamde Akkoart fan Meech Lake, fan 1987, dat úteinlik yn 1990 op
neat útrûn troch wjerstân fan Manitoba en Nijfûnlân en Labrador. Fan gefolgen
waard doe it Kebekaansk Blok (Bloc Québécois, BQ) oprjochte as federale partij,
om 'e Kebekaanske belangen yn it Kanadeeske parlemint yn Ottawa te behertigjen.
Neitiid waard yn 1992 nochris in kompromis prebearre mei it Akkoart fan
Charlottetown, mar ek dat rûn op neat út. By in twadde referindum oer
ûnôfhinklikheid, yn 1995, boekte it nee-kamp in nipte oerwinning, mei 50,6%
tsjin 49,4% fan 'e stimmen. Yn 2014 kundige de PQ in nij referindum oer de
kwestje oan as hja de ferkiezings wûn, mar doe't dy ferlern waarden, wie in
trêde referindum foarearst fan 'e baan.

Kebek hat in ienkeamerich provinsjaal parlemint mei 125 sitten (oant 1968 wie it
in twakeamerige folksfertsjintwurdiging). De parlemintsleden fertsjintwurdigje
har eigen kiesdistrikt, dêr't se by de ferkiezings op persoanlike titel de
mearderheid fan 'e stimmen helle hawwe (krekt itselde kiesstelsel as yn
Grut-Brittanje). De provinsje wurdt regearre troch in eigen regear mei oan it
haad in minister-presidint. Yn Kanada is it trouwens wenst (mar gjin wet) dat de
minister-presidinten fan 'e ûnderskate provinsjes oantsjut wurde as premier,
wylst de federale minister-presidint de prime minister is. Yn it federale
Kanadeeske parlemint yn Ottawa wurdt Kebek yn 'e Senaat fertsjintwurdige troch
24 fan 105 sitten (22,9%), en yn it Legerhûs troch 75 fan 308 sitten (24,4%).

Foar de ekonomy fan Kebek hawwe mynbou en swiere yndustry lang guon fan 'e
wichtichste pylders west, wylst yn 'e sintrale en noardlike dielen fan 'e
provinsje de papieryndustry al hiel lang foar master opslacht. Sûnt de tachtiger
jierren binne lykwols foar Kebek as gehiel de fleantúchbou, ynformaasje- en
kommunikaasjetechnology en de farmaseutyske yndustry hieltyd belangriker wurden.
Njonken de yndustry is benammen de tsjinstesektor fan belang, wylst de ienris sa
wichtige lânbou no net folle mear ynbringt. Al dy sektoaren hawwe meiholpen om
fan Kebek in op ekonomysk mêd tige ynfloedrike provinsje fan Kanada te meitsjen,
dy't allinne mar ûnderdocht foar Ontario. De Kebekaanske ekonomy is goed foar
20,4% fan it Kanadeeske bruto nasjonaal produkt.

Neffens de Kanadeeske folkstelling fan 2011 hie Kebek doe 7.903.001 ynwenners,
wat in taname fan 4,7% is neffens 2006. De befolkingstichtens wie yn 2011 5,8
minsken de km². De grutte mearderheid fan 'e ynwenners fan Kebek, by de 78% om,
is fan Frânsk-Kanadeesk of Frânsk etnysk komôf. Op 30 oktober 2003 naam it
provinsjaal parlemint fan Kebek unanym in moasje oan dy't befêstige "dat it folk
fan Kebek in naasje foarmet." Op 27 novimber 2006 naam it Kanadeeske Legerhûs op
inisjatyf fan federaal minister-presidint Stephen Harper in moasje oan wêryn't
ferklearre waard "dat dit Hûs erkent dat de Kebekanen in naasje foarmje binnen
in feriene Kanada." Der is lykwols sûnt hiel wat diskusje fierd oer wat dy moaie
wurden no eins ynhâlde.

Oare wichtige befolkingsgroepen binne Ieren (5,5%), Italjanen (4%), Ingelsen
(3,3%), Skotten (2,7%) en Dútsers (1,8%). De Ingelsen, Skotten en Ieren foarmje
mei-inoar it grutste part fan 'e Ingelsktalige minderheid, dy't likernôch 7,7%
fan 'e befolking útmakket. Fierders bestiet likernôch 9% fan 'e befolking út
net-Westerske minderheden, dy't frijwol allegear yn Montreal en omkriten wenje.
De lânseigen befolking is goed foar 1,5% fan 'e ynwenners fan Kebek (sa'n
108.000 minsken, mei dêrûnder 65.000 Yndianen, 28.000 Métis, 11.000 Inûyt en
4.000 lju dy't ta mear as ien fan dy groepen hearre). Dêrby moat trouwens
oantekene wurde dat dizze sifers fiersten te leech binne, mei't guon fan 'e
grutste Yndiaanske stammen yn Kebek wegerje om mei te dwaan oan Kanadeeske
folkstellings, om't se harsels soeverein achtsje en har net as ûnderdiel fan
Kanada beskôgje. Benammen de grutte reservaten fan 'e Mohauk (Kahnawake,
Akwesasne en Kanesatake) binne net meiteld.

Op it mêd fan godstsjinst bestiet 90,3% fan 'e befolking fan Kebek út kristenen.
De provinsje is unyk yn Kanada om't de roomsen der fierwei yn 'e mearderheid
binne, mei 83,2% fan 'e befolking. Oare kristlike groepen binne de protestanten
(5,5%), de eastersk-otterdoksen en oriïntaalsk-otterdoksen (1,4%) en de
eastersk-katoliken (0,2%). Ateïsten en agnosten foarmje mar 5,8% fan 'e
befolking. Oare godstsjinsten binne, yn folchoarder fan grutte: de islaam
(1,5%); it joadendom (1,3%); it boedisme (0,6%); it hindoeïsme (0,3%) en it
sikhisme (0,1%).

Kebek rint der mank de Kanadeeske provinsjes út mei't it it as iennichste
Kanadeeske gewest (sûnt 1977) inkeld it Frânsk as offisjele taal hat, al binne
der foar it Ingelsk beskate rjochten fêstlein yn 'e Kanadeeske Grûnwet dêr't ek
Kebek him oan hâlde moat. Al sûnt minskewitten wurdt der yn Kebek in fûleindigen
taalstriid fierd, wêrby't de Frânsktaligen har ferfheftich fersette tsjin eltse
ynbrek op har rjochten. Op it mêd fan taal wurdt de befolking fan 'e provinsje
oer it algemien yn trije groepen ferdield: de Frânsktaligen of Kebekanen (78%);
de Ingelsktaligen of Angelsaksyske Kebekanen (7,7%); en de oarstaligen (14,3%).
Fan alle ynwenners fan Kebek joech yn 2011 80,0% oan dat se yn it deistich
bestean meast Frânsk sprieken, wylst 94,4% sei dat se it Frânsk machtich wiene.
Lykwols rapportearre minder as de helte fan 'e ynwenners fan Kebek, 47,3%, dat
se Ingelsk sprekke koene.

De grutste groepen fan 'e oarstaligen binne Arabysksprekkers (2%),
Spaansktaligen (1,8%) en Italjaansktaligen (1,6%). Dêrnei folgje de sprekkers
fan it Haïtiaansk-Kreoalsk, Sineesk, Gryksk, Portegeesk, Roemeensk, Fjetnameesk
en Russysk. Sprekkers fan lânseigen talen foarmje mei-inoar 2% fan 'e befolking.
De taalstriid yn Kebek hat ek foar in djippe kleau soarge tusken de lânseigen
folken ûnderling. De measte Métis en Yndiaanske folken as de Abenaky, Huroanen,
Montanjezen en Naskapy sprekke Frânsk as har earste of twadde taal, wylst de
Inûyt, Kry, Mikmak en Mohauk krekt Ingelsk as earste of twadde taal hawwe.

Kebek hat fjouwer ûnderskate klimaatsônes. Yn it suden en westen fan 'e
provinsje, dêr't de wichtichste befolkingssintra lizze, hearsket in fochtich
lânklimaat mei fjouwer dúdlik faninoar te ûnderskieden jiertiden, waarme en soms
hjitte, neare simmers en faak tige kâlde, snieïge winters. Op it
Gaspé-skiereilân en oan 'e mûning fan 'e rivier de Saint Lawrence soarget de
bedimjende ynfloed fan 'e Atlantyske Oseaan foar in seeklimaat, wêrby't de
simmers minder waarm en de winters minder kâld binne. It grutste part fan
sintraal Kebek hat in toendraklimaat, mei lange, tige kâlde en snieïge winters,
wylst de simmers der waarm mar koart binne. De noardpunt fan Kebek, ta
einsluten, hat in poalklimaat mei tige lange, tige kâlde winters en hiel koarte,
frij koele simmers.



https://fy.wikipedia.org/wiki/Katolisisme

It katolisisme is de grutste streaming yn sawol it westersk kristendom, as it
kristendom as gehiel. De namme is ôflaat fan it wurd katolyk en komt út it
Gryksk (καθολικός-ή-όν - katholikos), wat algemien of universeel betsjut.

It katolisisme is foaral oriïntearre op de Roomsk-Katolike Tsjerke. By de
Roomsk-Katolike Tsjerke hearre teffens ferskate mei de paus yn ferbân steande
eastersk-katolike tsjerken, bygelyks de Koptysk-Katolike Tsjerke en de
Maronityske Tsjerke. Al dizze tsjerken beskôgje de paus as plakferfanger fan
Jezus Kristus op ierde en gean der fanút dat der mar ien en deselde
roomsk-katolike lear dy't yn de rin fan de iuwen troch dogmaferklearrings en
dekreten op konsilys fêstlein is.

Der binne in protte fan Rome ûnôfhinklike tsjerken dy't ek by it katolisisme
rekkene wurde. Dizze tsjerken binne rjochtstreeks of net rjochtstreeks ûntstien
út de Uny fan Utert (1889). Dizze tsjerken binne stean net yn ferbining mei de
paus fan Rome, en jilde dêrtroch as skismatysk. Yn harren lear wike sy nochal ôf
fan de Roomsk-katolike. Der wurdt noch in liturgy brûkt dy't basearre is de
Tsjerke fan Rome, mar lykwols harren eigen evolúsje troch makke hat. Dizze
tsjerken binne û.o.:

De Roomsk-katolike tsjerke en de ferskate Eastersk-ortodokse Tsjerken gongen
útinoar yn 1054, neidat der in splitsing kaam tusken de paus fan Rome en de
patriarch fan Konstantinopel.

De Easterske kristenen dy't de posysjes fan de patriarch fan Konstantinopel
diele, wurde wol tegearre de Ortodoksen neamd. Hja neame harsels de 'ortodoksen'
of de rjochtsinnigen. Sy akseptearje net de oanspraken fan de paus op it primaat
fan jurisdiksje oer de hiele wrâldtsjerke. Boppedat binne sy ûnderling sterk
ferdield. Op bepaalde essinsjele punten komt it leauwen lykwols oerien mei dat
fan de Roomsk-katoliken.

De measte Easterske kristenen neamme harren útsein ortodoks ek katolikos of
katolyk, om dêrmei oan te jaan dat sy, neffens eigen opfettings, yn de tradysje
steane fan de iene tsjerke fan Kristus, dy't katolyk, - dus algemien of
universeel jildich is. Hjirmei wurdt lykwols net fuortendaliks de ienheid en
ferbûnens mei de Hillige Stoel fan Petrus yn Rome bedoeld, lykas de westlike
ynterpretaasje fan it wurd katolyk trochstrings is.



https://fy.wikipedia.org/wiki/Katoen

Katoen (fan it Arabyske القطن, al-quṭn) is in sêfte, iensellige fezel dy't út 'e
opperhûd fan 'e sieden fan 'e katoenplant (Gossypium) groeit. De fezels wurde
ornaris ta triedden spûn en yn dy foarm brûkt om sêft, luchttrochlittich tekstyl
fan te meitsjen. Katoen is ien fan 'e âldste lânbougewaaksen út 'e skiednis fan
'e minskheid, mar fral mei de Yndustriële Revolúsje naam de produksje derfan in
grutte flecht. It is ek tige duorsum, en kin ferskate kearen recycle wurde.
Tsjintwurdich wurdt de measte katoen produsearre yn Sina, Yndia, de Feriene
Steaten en Pakistan.

Der binne fjouwer soarten katoenplanten dy't gaadlik binne foar de
massaproduksje fan katoen en dy't ek as sadanich yn kultuer brocht binne:

Katoen wurdt yn gebieten mei in tropysk klimaat al tûzenen jierren brûkt om tige
fyn doek te meitsjen, dat boppedat licht is om te dragen. Neffens archeologen
hie men yn it âlde Egypte om 12.000 f.Kr. al útfûn hoe't men sokke weve stof
produsearje moast, en yn Meksikaanske grotten binne katoenfragminten fûn dy't
7.000 âld binne. De âldste skreaune boarne dêr't katoen yn fermeld stiet, wurdt
foarme troch de Veda's, hindoeïstyske hillige teksten út it âlde Yndia dy't
datearje fan sa'n 5.000 jier lyn. De produksje fan katoen as in lânbougewaaks
hat yn Yndia dan ek krekt in tige lange skiednis, al rekke de katoenferwurking
yn 'e koloniale tiid yn Britsk-Ynje yn it neigean trochdat de Yndustriële
Revolúsje yn Grut-Brittanje sels dêr de massaproduksje fan goedkeape weve
katoenstof mooglik makke.

Wichtige stappen op 'e wei nei fabryksmjittige ferwurking fan rispe katoen wiene
de útfining fan 'e Spinning Jenny, yn 1764, en de spinmasine fan Richard
Arkwright, yn 1769. De produksjekapasiteit waard fierder ferbettere doe't de
Amerikaan Eli Whitney yn 1793 de cotton gin útfûn, in masine dy't de
katoenfezels flugger skiede koe fan 'e sieddoazen en de faak kleverige sieden.
Om't fanwegen de fluggere ferwurkingskapasiteit de fraach nei ûnbewurke katoen
like fluch stige, ûntjoegen har tsjin it begjin fan 'e njoggentjinde iuw
ûnbidich grutte katoenplantaazjes yn it Amerikaanske Suden, dy't yn eigendom
wiene fan in lytse blanke elite, mar bewurke waarden troch swarte slaven.

Meitiid rekke de Súdlike ekonomy sa ferweve mei de produksje fan katoen dat de
plant der bekend kaam te stean as King Cotton, "Kening Katoen". De ôfskaffing
fan 'e slavernij yn it gebiet waard doe ûntinkber, mei't de plantaazjes dan
ûnrindabel wurde soene. Uteinlik ûntstie mei dêrtroch yn 'e Feriene Steaten in
ynterregionaal skeel tusken it Noarden en it Suden, dat yn 1861 ta útbarsting
kaam doe't it Suden him yn 'e Amerikaanske Boargeroarloch besocht ôf te skieden
ûnder de namme fan 'e Konfederearre Steaten fan Amearika. Tsjintwurdich wurdt yn
alle dielen fan 'e wrâld katoen produsearre, wêrby't yn 'e regel katoenplanten
brûkt wurde dy't selektyf kweekt binne, sadat eltse plant mear fezel opbringt.

Katoen is in tige weardefol gewaaks, om't mar sa'n 10% fan it rauwe gewicht by
de ferwurking ferlern giet. As alle spoaren fan waaks, aaiwyt en oare soksoarte
ûngerjochtichheden ferwidere binne, bliuwt der in natuerlike polymear fan suvere
selluloaze oer. Dy selluloaze is sa rangskikt dat it de katoen unike
eigenskippen jout oangeande sterkte, duorsumens en absorpsjefermogen. De
elastisiteit fan katoen is lykwols mar lyts. Eltse fezel is gearstald út
tweintich oant tritich laachjes selluloaze dy't kreas ominoarhinne draaid binne.
Troch dy karakteristike struktuer ûntsteane spiraalfoarmige winings wêrmei't de
fezels efterinoar heakjen bliuwe by it spinnen. Dêrtroch kin der tige fyn jern
fan spûn wurde.

De katoenyndustry stipet swier op gemyske produkten, lykwas keunstmest en
ynsektisiden. Guon katoenkwekers binne yn 'e lêste tweintich of tritich jier
oerstapt op mear ekologysk ferantwurde produksjemetoaden. It katoen dat hja
produsearje, wurdt ekokatoen neamd. Mei't katoen de duorsumste fezelsoarte is,
kin it ek recycle wurde. Dêrby wurdt ôfdroegen of fersliten katoenstof of
snijôffal masinemjittich ferfezele. De weromwûne fezels kinne dan op 'e nije ta
jern spûn wurde.

Yn 2002 waard wrâldwiid 33 miljoen ha lânbougrûn brûkt foar de tylt fan katoen,
wat 21,3 miljoen ton rauwe katoen opsmiet, mei in wearde fan omtrint $20
miljard. Yn 2011 wiene de wichtichste katoenprodusinten fan 'e wrâld Sina,
Yndia, de Feriene Steaten, Pakistan en Brazylje. Yn Yndia wie de steat
Maharastra (26,6%) yn 2011 de liedende katoenprodusint, op ôfstân folge troch
Gûdjarat (18,0%). Yn 'e Feriene Steaten waard yn 2004 it measte katoen
produsearre yn Teksas, wylst Kalifornje de heechste opbringst per hektare hie.
De grutste ymporteurs fan katoen dy't de stof sels net produsearren, wiene yn
2011 Súd-Koreä, Taiwan, Ruslân en Japan.



https://fy.wikipedia.org/wiki/Karl_Marx

Karl Heinrich Marx (Trier, 5 maaie 1818 - Londen, 14 maart 1883) wie in Dútsk
ekonoom en polityk filosoof en de grûnlizzer fan it marksisme.

Marx wurdt sjoen as de heit fan it sosjalisme, en de skepper fan it begryp
marksisme. Yn de 20e iuw waard er dêrom yn de keunst fan de Warsjaupaktlannen
ôfbylde, tegearre mei Friedrich Engels en Vladimir Lenin, as ien fan de trije
heiten fan it kommunisme. Karl Marx wie ynspirearre troch Georg Hegel; lykwols
seach er, yn stee fan idealisme, materialisme as it wichtichste motyf.

Karl Marx studearre oan de universiteiten fan Bonn, Berlyn en Jena. Yn 1842
waard er redakteur by de Rheinische Zeitung, mar yn 1843 waard er foar syn
krityske skriuwen twongen it wurk op te jaan. Marx gong nei Parys, dêr't er yn
kontakt kaam mei Friedrich Engels. Yn 1845 waard er lykwols út Parys ferbanne út
reden fan revolúsjonêre aktiviteiten, en yn 1847 út deselde reden út Belgje.
Nei't er yn 1849 ferbanne waard út Dútslân en Frankryk libbe Marx as banling yn
Londen oant syn dea op 14 maart 1883. Nei syn dea waarden ferskate ûnpublisearre
wurken troch Friedrich Engels ree makke foar publikaasje en útjûn.



https://fy.wikipedia.org/wiki/K%C3%BBweit

Koeweit is in lân yn Midden-Easten. De haadstêd is ek Koeweit en de emir fan de
monargy is sûnt 2006 Sabah Al-Ahmad Al-Jaber Al-Sabah.

Koeweit makke fan ôf de 8e iuw part út fan it Abbasidenryk. Letter waard it
opnommen yn it Ottomaanske ryk (16e iuw), der't lang om let ek in foarm fan
selstannigens krige yn de foarm fan in prinsdom. De tsjinwurdige hearskjende
famylje stamt fan ien fan dizze prinsen, sjeik Sabah al-Awwal ôf, dy't hearske
fan 1756 oant 1772.

Yn 1899 tekene de doetiidske prins, sjeik Mubarak, in ferdrach mei de Britten,
der't troch it in Britsk protektoraat waard. Yn 1914 erkende de Britske oerheid
Koeweit as in ûnôfhinklik lan, mar wol ûnder Britske proteksje. Yn 1961 waard
Koeweit folslein ûnôfhinklik. Yn de tuskentiid hie de ûntdekking fan oalje ta in
grutte rykdom laat. Dit luts in protte gastarbeiders oan, dy't gjin
steatsboargerskip krije kûnen.

Alhoewol't it lan in bûnsmaat wie fan Irak tidens de Irak-Iran oarloch, waard it
troch Irak beset en op 2 augustus 1990 anneksearre. De besetting wie it begjin
fan de Golfoarloch fan 1990-1991, der't Koeweit yn jannewaris 1991 troch in
ynternasionale koalysje ûnder lieding fan de Feriene Steaten befrije waard.

Koeweit bestiet foar it grutstepart út woastyn mei hast gjin hichteferskil. It
klimaat is skrok en hjit. Oan de noardkust fan de Perzyske Golf lizze in oantal
eilannen, dêr't Bubiyan it grutste fan is.

De wichtichste stêden binne Koeweit, Salimiyah (mei de measte ynwenners) en
Hawalli.

Arabieren meitsje om-ende-by 57% fan de befolking út fan Koeweit. Yn de 20e iuw
is de befolking fan Koeweit, foaral fanwege de komst fan in proatte arbeiders
(de saneamde ekspats), ferfyftichfoudige. Under de ekspats binne in soad
steateleaze Arabieren lykas bedoeïenen) en fjirder ymmigranten út lannen as
Pakistan, Bangladesh en de Filipijnen. De befolking is foar 85% moslim.



https://fy.wikipedia.org/wiki/Hunnen

De Hunnen wie in federaasje fan nomadefolken, dy't oarspronklik út
Sintraal-Aazje kamen en yn de 5e iuw troch Jeropa lutsen. Sy binne foaral bekend
wurden fanwege de grutte ferwoastings dy sy oanrjochten hawwe en harren grutte
wredens.

De Hunnen waarden fanâlds sjoen as it folk dat iuwen foardat sy yn Jeropa
ferskynden troch de Sinezen de Xiongnu (yn âlde transkripsjes Hsiung-nu) neamd
waarden en dy't it Sineeske Ryk bedrige hawwe.

Wierskynlik foarmen de Hunnen yn it begjin gjin homogene groep, mar wie in groep
fan ferskate folken dy't allegearre deselde hearser hienen. De nammen fan in
oantal hearskers binne bekend fan likernôch 300 f.Kr. ôf en neffens de Sineeske
skriften al sûnt 1800 f.Kr.

Yn 352 waarden sy troch de Hua ferdreaun en kaam in part fan de Hunnen de kant
fan Jeropa út. Dizze Hunnen dy't de Swarte Hunnen neamd waarden, foelen Ruslân
yn, wylst in oare groep, de saneamde Wite Hunnen it Perzyske Ryk en Noard-Ynje
ynfoel wêr't sy koart in ryk stifte hawwe. Doe't de Wite Hunnen ferslein
waarden, lutsen sy yn de 6e iuw ek nei Jeropa ta en waarden doe bekend as de
Avaren.

Yn 376 ferneatigen de Swarte Hunnen it Ryk fan de Ostrogoaten yn de Oekraïne,
wêrtroch't sy de macht yn hannen krigen oer de steppen fan East-Jeropa. Oare
folken waarden troch harren ûnderwurpen of op de flecht dreaun. Dizze ferfarre
folken oefenen in swiere druk út op de grinzen fan it Romeinske Ryk dy't
hjirtroch ferswakken. Under druk fan de Hunnen besochten de Fisigoaten
tastimming te krijen om harren yn it Romeinske ryk te fêstigjen.

Under kening Attila waarden de Hunnen in skoftlang it machtigste folk fan
Jeropa. Attila wreide syn leger út mei ferskate ûnderwurpen folken en stifte in
ryk yn Midden-Jeropa, mei as machtssintrum de Romeinske provinsje Pannoanje (no
Hongarije). Syn ryk rûn fan de Kaukasus oant de Ryn. Attila stjoerde syn leger
troch hiel Jeropa op rôftocht, faak yn it Romeinske Ryk en feroarsake oeral
panyk. Yn 451 waard Attila lykwols yn in grutte slach ferslein troch in leger
besteande út Romeinen, Franken en Fisigoaten ûnder lieding fan de Romeinske
generaal Flavius Aetius. De slach wie yn Galje en wurdt de Slach op de
Katalaunyske fjilden neamd. De Hunnen waarden net ferneatige en foelen út wraak
Rome oan, mar wierskynlik fanwege in sykte yn syn leger moast Atilla ôfheakje .

Nei de dea fan Attila rûn de macht fan de Hunnen hurd werom. Yn de Slach oan de
Nadao waarden de Hunnen ferslein troch in alliânsje fan Gepiden en Ostrogoatyske
stammen. Dêrnei swalken de Hunnen troch Jeropa. Guon lutsen harren werom nei
Aziatyske steppen, mar it meastepart bleau yn Jeropa hingjen, paste har oan en
gie op yn de Jeropeeske befolking.



https://fy.wikipedia.org/wiki/Hongkong

Hongkong of Hong Kong (Sin. 香港, Xiānggǎng) is in stêd yn Sina. It is de namme
fan in stêdekloft en is mei Makau ien fan de twa bysûndere bestoerlike ienheiden
fan Sina. It gebiet oan de Súd-Sineeske See beslacht 1.099 km² mei 236 eilannen.
Der wenje 7.055.071 (2009) minsken. Op 26 jannewaris 1841 waard Hongkong in
britske kroankolony. Yn 1898 waard it skiereilân Hongkong mei de eilannen foar
99 jier ferhierd oan de Britten. De stêd waard yn 1997 weromjûn oan Sina.

Hongkong is de namme fan it eilân beëasten de Zhujian-rivier mei in oerflak fan
78 km², it Kowloon-Skiereilân (Mandarynsk: Jiulong, Njoggen Draken) mei in
oerflak fan hast 47 km² en de New Territories mei in oerflak fan km². De New
Territories grinzet yn it noarden oan de fêstewâl fan Sina en 235 eilannen,
wêrfan net folle bewenne binne. Lantau Island is mei 146 km² it grutste eilân,
Hongkong Island is it twadgrutste.

Hongkong leit oan de súdkust fan Sina, yn it westen fan de Súd-Sineeske See. It
gebiet beslacht in skiereilân en 262 eilannen, wêrfan de wichtichste Lantau
(146,2 km²), Hong Kong Island (88,3 km²), Lamma (13,6 km²), Cheung Chau, Peng
Chau en Tsing Yi binne. Geografysk wurdt it gebiet yndield yn Hong Kong Island,
Kowloon, New Territories en de fierlizzende eilannen.

It klimaat fan Hongkong is tropysk fochtich mei in trochsnee temperatuer fan
22,5 °C yn 't jier, en 2409 mm rein en tsien wiettige moannen. De winter is fan
jannewaris oant maart en is koel en drûch, de simmer fan april oant septimber is
hiet en der falt in soad rein, yn 'e hjerst (oktober oant desimber) is it waarm
en drûch. Yn de simmer is der gauris in taifoen; ien sa'n taifoen hat op 18
septimber 1906 mei in hege floedweach 100.000 minsken it libben koste.

De ierste fynsten yn it gebiet binne likernôch 5.000 jier âld. Der binne saken
út it Neolitikum fûn, dêrtroch kin sein wurde dat Noard-Sineeske
Stientiid-kultuer, de Longshan, syn ynfloed yn it gebiet hân hat. Yn it tiidrek
fan de Song-dynasty (970-1279) setten de Han-Sinezen út Noard-Sina har yn it
gebiet nei wenjen. Hongkong hat yn it Sineeske Ryk in hiel skoft in plak sûnder
betsjutting west. Yn 1699 sette de Britske Eastyndyske Kompanjy (British East
India Company) foet oan wâl yn Sina. Yn it jier 1711 kaam der in hannelspost yn
Guangzhou. Doe't de Britten Opium nei Sina brochten folge de earste Opiumkriich,
dy't einige mei de besetting fan Hongkong troch de Britten. Yn 1842 waard tusken
it Sineeske keizerryk en de Britske Eastyndyske Kompanjy it Ferdrach fan Nanking
tekene, wêrtroch Hongkong in jier letter in Britske kroankolony wurde soe. Yn
1860 krige de kroankolony mear grûngebiet. De New Territories kamen yn 1898 mei
in oerienkomst tusken beide lannen by de kroankolony. Sa koe de kolony himsels
fan iten en drinken foarsjen en koe út militêr eachpunt better ferdigene wurde.
It pachtkontrakt wie tekene foar 99 jier. Nei de Opiumkrigen waard Hongkong in
frij hannelsplak en ûntjoech him gau ta in wichtige hannelsstêd yn
Súdeast-Aazje. In protte minsken dy't om hokfoar reden ek ferfolge waarden
flechten nei Hongkong. Yn 1851 hie de stêd 33.000 ynwenners, yn 1931 wennen der
al 879.000 minsken, wêrfan 95 persint Sineesk. Fan 25 desimber 1941 oant en mei
15 augustus 1945 wie Hongkong beset troch de Japanners. Britske, Kanadeeske en
Yndyske troepen fochten mei de Frijwillige Troepen Hongkong tsjin de ynvaazje
fan Japan dy't plakfûn op 8 desimber 1941, 8 oeren nei de oanfal op Pearl
Harbor. De Japanners hienen earste deis al de oermacht yn 'e loft en op it lân.
Doe't Hongkon yn 1945 befrijd waard troch Britten en Kanadezen yn de Twadde
Slach om Hongkong, wennen der noch mar 600.000, yn tsjinstelling ta 1,6 miljoen
foar de kriich.

Nei de Twadde Wrâldkriich folge yn Sina de Sineeske boargerkriich. De
flechtlingen út Sina teagen nei Hongkong. Op 1 oktober 1949 waard de
kommunistyske Folksrepublyk Sina útroppen. Dêrop folge in flechtlingeweach fan
hûnderttûzenen minsken nei Hongkong. In protte útlânske bedriuwen út Shanghai
gongen nei Hongkong. Oan it begjin fan de fyftiger jierren kaam de nije
Folksrepublyk troch in hannelsembargo yn in krisis. Doe't it yn Sina wer better
gong kaam de ekonomy yn Hongkong goed fan 'e grûn en de stêd ûntjoech him as in
wichtich hannels- en yndustryplak. Yn de sechtiger jierren is der rebûlje yn de
stêd, omdat de kommunisten it net lykfine kinne mei it Britske bewâld. De
rebûlje wurdt mei geweld delslein. Nei de dea fan Mao Tse-toeng iepene syn
opfolger Deng Xiaoping de Sineeske ekonomy foar it bûtenlân. Yn de tachtiger
jierren gong in soad yndustry nei Sina. Tenei wie de hannels- en tsjinstesektor
de basis fan de stêdsekonomy. Neffens in ferdrach tusken it Feriene Keninkryk en
Sina fan 19 desimber 1984 soe Hongkong weromjûn wurde oan Sina. It Feriene
Keninkryk ûnder Margaret Thatcher woe Hongkong noch wol langer behâlde, mar de
Folksrepublyk Sina woe it kontrakt mei de Britten net ferlingje. Yn july 1989
waard kundich makke dat ynwenners fan Hongkong, ek mei Britske pas, har net nei
it Feriene Keninkryk mochten. Dochs emigrearren in protte minsken nei it Feriene
Keninkryk, de Feriene Steaten, Kanada of oare net-kommunistyske lannen. Op 1
july 1997 rûn it kontrakt ôf en Hongkong kaam wer by Sina. Hongkong waard in
Spesjale Bestjoerlike Regio, dêr't fyftich jier letter pas deselde regels jilde
sille as yn de rest fan Sina. Troch dy stadige oergongsfase hopet it Sineeske
regear dat Hongkong ekonomysk like sterk bliuwt. Yn 2005 wie nei seis jier
bouwen Hong Kong Disneyland klear. Yn itselde jier fûn der in konferinsje fan de
wrâldhannelsorganisaasje plak mei grutte protesten. Foar de earste kear yn de
skiednis fan Hongkong marsearre it Sineeske Befrijingsleger op 1 july 2006 troch
de stêd.

Hongkong hat 18 bestjoerlike distrikten. Elk distrikt hat in eigen distriktsrie
en jout advys oan it regear op it mêd fan fasiliteiten, projekten foar de
mienskip, kulturele eveneminten en miljeu. Meiïnoar binne der 534 sitten alle
distrikten, wêrfan 405 keazen wurde, de rest wurdt beneamd troch de Chief
Executive en 27 kommisjeleden. De Chief Executive is de heechste man fan de
Spesjale Bestjoerlike Regio Hongkong.

Neffens it ferdrach (Sino-British Joint Declaration) tusken Grut-Brittanje en
Sina fan 1984 is Hongkong hjoed de dei in spesjale bestjoerlike regio. De
Spesjale Bestjoerlike Regio Hongkong is in autonoom gebiet dat syn eigen wetten
en regels hat, allinnich definsje en útlânske saken wurde troch de Folksrepublyk
Sina regele. It belied is "ien lân, twa systemen". It ferdrach makket in
kaputalistyske ekonomy mooglik en ferwissiget de rjochten en frijheden fan de
ynwenners foar op syn minst 50 jier nei de oername fan 1997. De Basiswet is in
grûnwetlik dokumint wêryn't de útfierende, wetjouwende en rjochtlike macht
omskreaun binne, mar dy mei net stridich wêze mei de grûnwet fan Sina.

De ynwenners fan Hongkong wurde somtiden Hongkongers neamd. Oan 'e ein fan 2007
hie de stêde mear as 7 miljoen ynwenners. It bertesifer yn Hongkong is 0,95 bern
de frou, ien fan de leechste bertesifers fan de wrâld. Troch ymmigranten út
Sina, sa likernôch 45.000 yn 't jier, groeit it ynwennertal noch hieltyd. De
libbensferwachting yn Hongkong wie 81,6 jier yn 2006, it seisheechste fan de
wrâld. Sa'n 95 persint fan de ynwenners binne Han-Sinezen. De oare 5 persint fan
de befolking is net fan Sineeske komôf. Der wenje Poenjabieren, Sindiërs,
Pakistanen en Nepalezen út Súd-Aazje. Guon flechtlingen út Fietnam meie no
permanint yn Hongkong bliuwe. Yn de hannel- en tsjinstesektor wurkje Europeanen
(in protte Britten), Amerikanen, Australiërs, Kanadezen, Japanners en Koreanen.
De measte Britten dy't der wenje binne hingjen bleaun nei de oername fan 1997.
95 persint fan de befolking praat Kantoneesk. It Ingelsk hat neist it Kantoneesk
in offisjele status, mar neffens in folkstelling fan 1996 mar troch 3,1 persint
fan de befolking praat. Hongkong is lykwols foar in grut part twatalich, ek op
ferkearsbuorden. Sûnt de oername fan 1997 binne der mear flechtlingen fan de
fêstewâl fan Sina nei Hongkong kaam, wêrtroch der hieltyd mear sprekkers fan it
Mandaryn yn Hongkong wenje.

Yn Hongkong is de frijheid fan religy fêstlein yn de wet. 90 persint fan de
befolking fan Hongkong leaut oan ien of mear lokale religy's, benammen Boedisme
en Taoïsme. Der is in kristlike mienskip fan sa likernôch 600.000 minsken, dy't
meiïnoar 8 persint fan de befolking útmeitsje. It tal Protestanten en Katoliken
is heal om heal, neist in pear lytse mienskippen mei Mormoanen en Jehova's
Tsjûgen. Der binne ek Sikh, Moslim, Joaden, Hindû en Hahai mienskipen. Fuort nei
de oerdracht oan Sina yn 1997 wie der noed en soarch oer de frijheid fan religy.
No is, oars as op de fêstewâl fan Sina, oeral frijheid fan religy, mei de Falûn
Gong-oanhingers dy't oefenje meie yn Hongkong, en de Anglikaanske Tsjerke en
Roomsk-Katolike Tsjerke dy't harren eigen biskoppen beneame meie.



https://fy.wikipedia.org/wiki/Greenwich_Mean_Time

GMT is de ôfkoarting fan Greenwich Mean Time wat stiet foar de trochsnee tiid
fan Greenwich . Somtiden wurdt it ek brûkt as Greenwich Meridian Time, mar dat
is net korrekt.

GMT is ien fan de tiidstanderts. Greenwich is in part fan de stêd Londen yn
Ingelân en leit op 0° easterlingte. De tiid dat yn Greenwich de middelbere sinne
op it hichtste punt yn it suden oan de himel stiet, hjit tolve oere. De
oantsjutting fan dy tiid is 12.00 GMT.

By de ynternasjonale kommunikaasje, sa as tillefoan, tillegrafy, radioferkear en
letter it ynternet, wie it nedich om oer de hiele wrâld ien tiidstandert te
hawwen. Dêrtroch koe wrâldwiid ien tiid ôfprate wurde.

In oare standert is de Koördinearre Wrâldtiid of UTC nei de Ingelske ôfkoarting.
Dizze tiid is suver gelyk oan GMT, mar is basearre op atoomklokken. Sa gau as
beide standerts hast in sekonde fan inoar ferskille, wurdt yn GMT en alle oare
lokale tiden oer de hiele wrâld in ekstra skrikkelsekonde tafoege. Op 1
jannewaris 1972 waard de GMT ferfong troch UTC.



https://fy.wikipedia.org/wiki/Germaanske_talen

De Germaanske talen foarmje in taalfamylje, besteande út sa'n 27 libbene en
teminsten 12 útstoarne talen, dy't allegear fuortkommen binne út it
Proto-Germaansk. Se meitsje ûnderdiel út fan 'e gruttere Yndo-Jeropeeske
taalfamylje, en wurde fan âlds sprutsen yn Noardwest- en Midden-Jeropa en
Skandinaavje. Troch migraasje en kolonisaasje hawwe ferskate talen út dizze
groep (benammen it Ingelsk en it Nederlânsk, en yn mindere mjitte it Dútsk) har
nei oare dielen fan 'e wrâld ferspraat. De Germaanske talen binne ûnder te
ferdielen yn trije subgroepen: de Westgermaanske talen, de Noardgermaanske talen
en de útstoarne Eastgermaanske talen. Se wurde tsjintwurdich wrâldwiid as
memmetaal sprutsen troch mear as 550 miljoen minsken. De grutste Germaanske
talen binne it Ingelsk en it Dútsk.

De oarspronklike taal dêr't alle Germaanske talen (en útslutend de Germaanske
talen) op weromgeane, wie de saneamde Germaanske grûntaal, dy't ek wol it
Proto-Germaansk neamd wurdt. Neffens de hjoeddeistige ynsichten fan 'e taalkunde
kin dy taal opdield wurde yn twa stadia: it Oergermaansk, dat yn in iere
perioade sprutsen waard, en it Miengermaansk, dêr't it Oergermaansk him letter
ta ûntjoech. (It komt trouwens gauris foar, benammen yn stikken dy't net troch
taalkundigen skreaun binne, dat der terminologysk gjin ûnderskie tusken dy beide
tiidrekken makke wurdt, en dat it hiele Proto-Germaansk dan foar "Oergermaansk"
trochgiet.)

Mei't der út dy tiid gjin skriftlike boarnen oerlevere binne, is it tige dreech
en sis persiis wannear't it Oergermaansk him út it Proto-Yndo-Jeropeesk
ûnwikkele hat. Dúdlik is yn elts gefal wol dat dat fier foàr it begjin fan 'e
Westerske jiertelling west hawwe moat, mooglik earne yn it twadde milennium
f.Kr.

Der binne trije wichtige punten dêr't it Oergermaansk him op ûnderskiedt fan it
Proto-Yndo-Jeropeesk. Yn it foarste plak wie der de saneamde Earste of
Germaanske Klankferskowing (ta ûnderskie fan 'e Twadde of Heechdútske
Klankferskowing), ek wol bekend as de Wet fan Grimm. Ferlykje yn dit ferbân bgl.
it Latynske pater ("heit"), tu ("do"), decem ("tsien") en clepo ("ik stel"), dat
de sitewaasje werjout sa't dy yn it Proto-Yndo-Jeropeesk wie, mei it Goatyske
fadar, þu, taíhun en hlifa (mei deselde betsjutting). Ek ûntwikkele it
Oergermaansk in sterke en in swakke foarm by yn prinsipe elts eigenskipswurd,
wylst it Proto-Yndo-Jeropeesk dy net hie. En fierders ûntjoech it by in part fan
'e tiidwurden in mei in dintale suffiks (in efterheaksel mei in t of d) foarme
swakke bûging om notiid en doetiid faninoar te ûnderskieden (dus bgl. "mean" –
"meande" yn tsjinstelling ta âldere foarmen lykas "rin" – "rûn").

It wichtichste ferskil tusken it Oergermaansk en it Miengermaansk wie de klam
(yn 'e taalkunde ornaris it wurdaksint neamd). It Oergermaansk hie noch de fan
it Proto-Yndo-Jeropeesk meikrigen "frije klam", dy't wiksele neffens beskate
regels, mar net in fêst plak yn in wurd hie; ferlykje bgl. it Grykske trȁpeza
("trep") en trapȅzion ("trepke"), dat de frije klam beholden hat. Yn it
Miengermaansk wie dy frije klam feroare yn in fêste klam op it earste wurdlid,
it saneamde inisjaalaksint, sa't bgl. te sjen is oan it Nederlânske blȁd,
blȁden, blȁderen, blȁȁdje.

Yn tsjinstelling ta de Oergermaanske perioade duorre it tiidrek fan it
Miengermaansk relatyf koart, nammentlik oant likernôch de earste iuw nei
Kristus, doe't de Eastgermanen weiteagen út harren stamlannen yn súdlik en
eastlik Skandinaavje.

De âldst bekende Germaanske ynskripsje is dy op 'e Helm fan Negau, mooglik út 'e
twadde iuw f.Kr. De helm waard yn 1812 fûn by Negau, yn Eastenryk. Yn in
noardlik Etruskysk skrift is dêrop skreaun: hargasti teiwa (oer de betsjutting
dêrfan bestiet nochal wat ûnienichheid). Fierders binne oant de earste iuw nei
Kristus allinne mar nammen en losse wurden oerlevere, en dat noch inkeld troch
Romeinske skriuwers, lykas Tasitus en Julius Caesar.

Ut lettere tiid binne Germaanske ynskripsjes bewarre bleaun yn it runeskrift, in
alfabetysk skrift dat ûntstien liket te wêzen yn 'e earste helte fan 'e earste
iuw nei Kristus, mar dat fanôf de komst fan it kristendom ferfongen waard troch
it Latynske alfabet. Lykwols, Germaanske talen hawwe ornaris mear klanken as it
Latyn, dat de ûnderskate Germaanske talen hawwe oan it Latynske standertalfabet
in ferskaat fan oare letters en diakrityske tekens tafoege: á, â, ä, å, æ, ð (de
stimhawwende th), é, ê, í, î, ý, ó, ô, ö, ò, ø, þ (de stimleaze th), ú, ü.

Troch de fragmintaryske oerlevering is de fêststelling fan 'e ûnderlinge
relaasje fan 'e trije Germaanske taalkloften foar in grut part in hypotetyske
saak. Ek binne guon ier útstoarne Germaanske talen, lykas it Longobardysk,
dreech te klassifisearjen by ien fan 'e taalkloften.

De earste langere Germaanske tekst dy't oerlevere is, is de Goatyske
Bibeloersetting fan biskop Wulfila (of Ulfilas), út 'e fjirde iuw. De earste
teksten yn it Aldingelsk en it Aldheechdútsk binne út 'e achtste iuw, wylst it
Aldsaksysk fan 'e njoggende iuw ôf oerlevere is (útsein in doopbelidenis út 'e
achtste iuw). De earste teksten yn it Aldyslânsk en it Aldnoarsk datearje út 'e
tolfde iuw.

Tradysjoneel waard foarhinne ûnder taalkundigen de teory oanhongen dat de earste
spjalting yn it Germaansk dy tusken it Westgermaansk en it saneamde
Goato-Noardsk (it Noard- en Eastgermaansk) wie. It fuorttsjen fan 'e Goaten en
de oare Eastgermaanske folken út harren stamlannen yn súdlik Skandinaavje soe
dan letter de spjalting tusken it Noard- en Eastgermaansk feroarsake hawwe.
Tsjintwurdich wurdt it lykwols as in stik wierskynliker beskôge, dat der nei it
fuorttsjen fan 'e Eastgermanen noch in hoart in Noard- en Westgermaanske
ienheidstaal bestien hat, mooglik oant yn 'e fyfde iuw.

Dy lêste teory wurdt ûnderboud troch de bekende runeynskripsje op 'e Gouden
Hoarn B fan Gallehus, yn súdlik Jutlân, dy't datearret út 'e iere fyfde iuw. Op
'e hoarn stiet: "ek hlewagastiʀ holtijaʀ horna tawido" (de letter ʀ stiet dêrby
foar de breikjende r). Dizze tekst soe betsjutte kinne: "Ik, Hlewagastiʀ, soan
fan Holt, haw de hoarn makke" (ferlykje tawid(o) mei it Nederlânske (vol)tooid)
of: "Ik, Hlewagastiʀ, soan fan Holt, haw de hoarn fersierd" (ferlykje tawid(o)
mei it Nederlânske (ge)tooid). De foarmen dy't hjir brûkt binne, slute
Noardgermaansk noch Westgermaansk út (al wiist de foarm fan 'e h-rune op it
Noardgermaansk), mar Eastgermaansk kin it dúdlik net wêze. Yn it Goatysk fan dy
tiid soe de tekst west hawwe: "ik hliugasts hulteis haúrn tawida".

Ferlykje yn 'e ûndersteande tabel de telwurden fan ien oant en mei tsien yn 'e
werjûne Germaanske talen.



https://fy.wikipedia.org/wiki/Galje

Galje is de namme dêr't eartiids (troch de Romeinen) it westlike part fan Jeropa
mei oantsjutten waard. It is in gebiet dat oerienkomt mei it moderne Frankryk,
Belgje, it westen fan Switserlân en dielen fan Nederlân en Dutslân bewesten fan
de Ryn. Gallia is noch hieltiten de Grykske namme foar Frankryk. De bewenners
fan Galje, de saneamde Galjers binne ek bekend as Kelten en jilde as de
oarspronklike befolking foar in grut part fan Jeropa.

Yn de Romeinske tiid wennen de Galjers oer hiel Jeropa ferspraat en sprutsen hja
ferskate Keltiske dialekten. Guons fan harren wennen op de flakten fan
noard-Itaalje, it saneamde Gallia Cisalpina (Galje oan dizze kant fan de Alpen)
en Feneetsje. Oare Kelten emigrearren oer de Pyreneeën hinne, nei it noarden en
westen fan Spanje, dêr't sy har mei de Ibearyske oerbewenners fermingen ta it
folk fan de Keltiberiërs, dat in oan it Galysk besibbe taal spruts.

Yn sawat al dy "Galje's" waarden dialekten fan deselde Keltiske taal sprutsen.
Yn Aquitania waard lykwols in folslein oate taal sprutsen, besibbe oan it
Baskysk en (wierskynlik) ek oan it distiid útstoarne Iberysk. It is om
geografyske redenen dat Caesar dat diel ta "Gallia Comata" rekkene.

Galje waard troch de Romeinen beset yn de perioade tusken 58 f.Kr. - 51 f.Kr.,
neidat Caesar de Galyske stammen yn dat gebiet ferslein hie. Hy skreau syn
ûnderfinings yn in boek Commentarii de bello Gallico (Ferslachen oer de Galyske
oarloch). Dy oarloch koste oan mear as in miljoen Galjers it libben en sawat in
miljoen minsken waard ta slaaf makke. It gebiet waard dêrnei as in Romeinske
provinsje bestjoerd mei Lyon as haadstêd. Fan dy tiid ôf hawwe de Galjers ûnder
grutte ynfloed fan de Romeinen stean en waarden sy Romanisearre. Stadichoan
waard taal en brûkmen fan de Romeinen oernaam. De Keltyske taal waard ynnommen
troch it Latyn dat oan de basis leit fan it moderne Frânsk.

Fan de 3e iuw ôf rûn it Romeinske gesach, troch tanimmende druk fan ynfallende
Germaanske stammen, tebek. Op 31 desimber 406 stutsen ferskate Germaanske
stammen de Ryn oer, en set de ynvaazje fan Galje útein (sjoch: it Grutte
Folksferfarren. Yn 486 kaam der in ein oan it Romeinske bewâld yn Galje, doe't
de Romeinsk hearsker Syagrius ferslein waard troch de Franken.



https://fy.wikipedia.org/wiki/Folk

It wurd folk kin meardere betsjuttings hawwe, dêr't in groep minsken mei
oantsjutten wurdt. De wittenskip dy't him mei it fersynsel folk dwaande hâldt,
benammen as etnisiteit, is de folkekunde oftewol etnology.

De etymology fan it wurd is ûndúdlik. Men bringt it werom ta it Oer-Germaanske
*folkom (Aldfrysk]] folk , Aldingelsk folc , Dútsk Folk) of *fulka-. De
oarspronklike betsjutting kin "groep striders" west hawwe: it Aldnoarske folk
betsjut "leger" . Der wurdt ferbân lein mei Gryksk plethos "mannichte", en mei
de Latynske wurden plebs "it gewoane folk", populus "it folk" en vulgus "it
grau", mar al dizze ôfliedings binne kontroversjeel. Yn it Ingelsk is folc of
folk ferkrongen troch people, útsein yn de gearstalling folkloare.

Men kin mei it wurd folk gewoanwei (in faak grut oantal) "minsken" bedoele,
bygelyks Der wie in soad folk oanwêzich.

It wurd folk kin ynwenners fan in bepaald lân betsjutte, bygelyks it Belgyske
folk. Yn dit gefal kin men it begryp folk min ofte mear as it synonym foar it
begryp ûnderdienskip of staatsboargerskip beskôgje.

In folk kin ek in bepaalde groep minsken wêze dy't ûnderlinge ferwantskip en
ferbûnenens fiele op basis fan ien of meardere mienskiplike kenmerken. Mei dizze
definysje kinne we sizze dat de Belgyske befolking út trije folken bestiet:
Flamingen, Walen en Dútsers (Dútsktalige Belgen). Faak wurdt taal as ít kenmerk
fan in folk sjoen. In bysûnder gefal is it Joadske folk, dat primêr op in
religjeuze ferbûnenens basearre is: mar ûngefear de helte fan alle Joaden wennet
yn de steat Israel, lang net allegearre prate Hebriuwsk, Jiddysk of Sefardysk en
troch de Diaspora hearre se ta alle minsklike rassen.

Der binne útsûnderings. Ieren hawwe oer it generaal de Ingelske taal oernommen,
dochs sil gjin inkele Ier himsels Ingelsman fiele. Flamingen en Nederlanners
sprekke deselde taal (Nederlânsk), mar binne twa ferskillende folken. Boppedat
is it begryp taal ek dizenich. Yn Nederlân wurdt it Limburchsk as streektaal
beskôge. Net iderien is it der oer iens dat sprekkers derfan dêrtroch as apart
folk sjoen wurde kinne.

Net allinnich de taal kin de ûnderskiedsbasis wêze, mar ek oare skaaimerken,
lykas bygelyks godstsjinst. Foarbyld: Kresjeny (letterlik 'doopte', dopelingen)
binne feitlik Tataren. Se sprekke de Tataarske taal, hâlde fêst oan de tradysjes
en brûke fan it Tataarske folk, mar op basis han harren godstsjinst
(Russysk-Otterdoks, ynstee fan islamitysk by de Tataren) sjogge sy harsels as in
apart folk. Mei de folkstelling fan 2002 hienen de measte Kresjeny dat ek yn de
enkête oanjûn. Op basis fan de útslach fan dizze folkstelling binne se sûnt
inkele jierren troch de Russyske autoriteiten as apart folk erkend.



https://fy.wikipedia.org/wiki/Fjord

In fjord is in lange, smelle ynham mei steile hellings. Meastal ûntstiet in
fjord troch gletsjers dy’t de boel útsliten hawwe. Benammen Noarwegen is
ferneamd om syn fjorden.

Karakteristyk foar fjorden binne de bercheftige kusten mei djippe ynsnijings en
steile hellings, dy’t har ek ûnder wetter trochsette. De fjorden hawwe faak
U-foarmige delten, ûntstien troch it útskuorjen fan lâniis mei de iistiden. In
protte fjorden binne ûntstien yn de lêste iistiid. Yn dy tiid wie Skandinaavje
mei in dik pak lâniis en gletsjers bedekt.

In protte fjorden binne oan de mûning minder djip as fierder it lân yn. Dit komt
troch de morenen dy’t in gletsjer efterliet by it kontakt mei it waarmere
wetter. Dizze ferheging, yn it Noarsk in fjordterskel (fjorddrompel) neamd,
soarget derfoar dat it wetter yn in fjord him rêstiger hâld as de iepen see
dêrbûten. Hjirtroch binne in protte fjorden natuerlike havens. In gefolch fan
dizze fjorddrompel is al dat it ferfarskjen fan it wetter opkeard wurdt,
wêrtroch't fersmoarge wetter lang yn in fjord bliuwe kin. In oar gefolch is dat
it wetter yn in fjord simmerdeis, as der in protte reinwetter ôffierd wurdt, oan
it oerflak meastal swieter is, wylst it djipperwei sâlt is. Yn de winter is it
wetter oeral like sâlt.

In foarbyld fan in djippe fjord is de Sognefjord yn Noarwegen, dizze komt wol
1.300 ûnder de seespegel.

Fjorden, yn de hjoeddeiske betsjutting, binne spjalten dy’t útsliten binne troch
in gletsjer. Benammen yn it Ingelsk is it wurdt fierder beheind ta wetters
omklamme troch hege, steile hellings. Dizze omskriuwings slute in tal wetters út
dy't earder al de namme fan fjord krigen hawwe, mar no net ûnder de omskriuwing
omskriuwing te krijen binne.

De fjorden yn it noarden fan Noarwegen binne net troch heech lân útsliten, en
wurde dêrom yn it Ingelsk net as fjorden beskôge. Hjirfoar is dan de term falske
fjorden betocht.

Yn Noarwegen wurde guon marren dy’t foarme binne troch lange gletsjerdelten
dêr’t morenen de útgong blokkearre wurde ek fjord neamd de Tyrifjord en de
Randsfjord. Bûten Noarwegen wurde de trije westlike earms fan Lake Te Anau yn
Nij-Seelân Noard Fiord, Middel Fiord en Súd Fiord neamd. In oare
swietwetterfjord is Baie Fin, yn Lake Huron yn Ontario. Ek yn it noarden fan
Itaalje en it suden fan Switserlân binne lokaasjes dy’t de namme fjord hawwe.
Dat is yn de omkriten fan it Komomar.

Yn Noarwegen wurdt de âlde betsjutting fan de namme noch brûkt by in smel
sydstik fan in mar dat yn in grutter mar útkomt. Sa komt de Furnesfjord út yn de
Mjøsemar. Lyksa wurde yn Denemark tal fan ynhammen yn de kustline "fjord" neamd,
om it even hoe't dy ûntstean binne bygelyks de Roskildefjord yn it noarden fan
it eilân Sjellân, de Ringkøbing Fjord yn it westen fan Jutlân en de Limfjord yn
it noarden fan Jutlân.

Ek de Lim Fjord yn Kroaasje is eins gjin fjord, mar in ria dy’t útsliten is
troch de rivier de Pazinčica. De Baai fan Kotor yn Montenegro wurdt ek wol in
fjord neamd, mar yn werklikheid is it in rivier spjalt dy’t ûnder wetter rûn is.

Yn Akapûlco yn Meksiko wurde de ynhammen westlik fan de stêd yn it toeristeblêd
fan de stêd ek fjorden neamd.

Yn 2000 waard in oantal fan de grutste koraalriffen op ‘e wrâld ûntdutsen yn
Noarske fjorden. It libben hjir wurdt sjoen as in oarsaak foar de bêste
fiskgrûnen lâns de Noarske kust. Der is op dit stuit noch net folle ûndersyk nei
dien. Oant no hat de ienige besiker fan it earste koraalrif de djipseedûker west
dy’t it rif fûn hat, hy is der noch mar trije kear hinne west. Tûzenen ferskate
libbenfoarmen waarden hjir fûn (bygelyks plankton, koraal, anemoanen, fisk en
ferskate haaiensoarten). De measte fan dizze soarten binne oan it libben yn it
totale tsjuster fan de djippe see en de grutte druk fan de djipte oanpast.

It wurd fjord komt fan it Aldnoarske wurd fjörðr, fan it Noard-Germaanske
ferthuz, fan it Proto-Indo-Jeropees prtus, fan *por- ‘gang, trochgang’. It wurd
is etymologysk ferbûn mei wurden as it Ingelske firth en ford (yn Oksford), it
Dútske furt (yn Frankfurt) en it Fryske furde (Sânfurd). Yn dizze betsjutting is
it in stee dêr't ferkear mûglik is. Dêr't it yn "furde" de betsjutting fan
ferkear it wetter oer krijt, hat it yn "fjord" mear de betsjutting fan ferkear
oer it wetter.

Fjorden wurde fûn yn Jeropa lâns de kusten fan it noardlike part fan de
Atlantyske Oseaan, yn Noarwegen, Skotlân, Kanada, Yslân, Ierlân, de Faeröer en
Grienlân. Fierders oan de Eastseekust fan Dútslân. Dêrneist hawwe Kanada en
Ruslân oan de noardkante ek fjorden. Yn Montenegro is ek in fjord, yn de Baai
fan Kotor; it is de súdlikste fjord fan Jeropa.

Om de Stille Oseaan hinne binne fjorden te finen yn Britsk-Kolombia (Kanada),
Alaska (Feriene Steaten), Fjoerlân (Sily) en it súdwesten fan Nij-Seelân.
Dêrneist binne der fjorden yn parten fan Antarktika, sawol op it fêstlân, op it
Antarktysk Skiereilân as oan de kusten fan eilannen. Ek yn Tasmaanje
(Austraalje) binne fjorden.

Noch djipper is de Vanderforddelte, mei 2287 meter. Dizze is ûntstien troch de
Vanderfordgletsjer. Dizze ûnderseeske delte leit lykwols net oan lân, wurdt
dêrom ornaris net as in fjord beskôge.



https://fy.wikipedia.org/wiki/Fean

Fean is in wiete, soerstofearme en spûnseftige grûnsoarte. It bestiet benammen
út fertarre resten fan planten.

Fean komt net allinnich oan it oerflak foar, mar ek djipper ûnder de grûn. Sa
binne der yn Grinslân en Drinte grutte feangrûnen dêr't in laach klaai op it
fean ôfset is. Ek binne der plakken dêr't in laach sân op it fean leit.

Drûch fean wurdt ek wol turf neamd, dat in Nederlân lange tiid as brânstof brûkt
waard. Yn Fryslân waard ûnder oare yn de omkriten fan Jobbegea in protte turf
wûn.

Oer it algemien wurdt der ûnderskied makke yn twa soarten fean: heechfean en
leechfean.

It ferskil yn de twa soarten is dat heechfean ûntstien is ûnder ynfloed fan it
reinwetter, wylst it leechfean ûntstien is troch it grûnwetter.

Benammen heechfean komt in Nederlân net folle mear foar, omdat it fan de 16e iuw
ôf in protte stutsen waard foar it gebrûk as brânstof.

It Drintsk Museum in Assen hat in grutte fêste kolleksje oer de prehistoarje fan
de provinsje Drinte. Der binne ek feanliken te besjen, sa as it Famke fan Yde en
it Spantsje fan Weardinge.

Bisten binne der net folle yn feangrûn fûn. In ferneamde fynst wie dy yn 1953 yn
de omkriten fan it Sealterlân, de Turfhûn fan Burloage fan om 1544 hinne (± 67
jierren). (Ofbyld hjir)



https://fy.wikipedia.org/wiki/Etyk

Etyk is in tûke yn de filosofy dy't him kritysk dwaande hâldt mei fragen hokker
gedragingen en aktiviteiten talitber binne en hokker net en hat te krijen mei
noarmen en wearden. Sintraal stiet de wize fan hanneljen oangeande de meiminske,
bisten en de natoer.

Sûnt de Grykske Aldheid hâlde filosofen harren al dwaande mei fragen oer
deugdsumens en rjochtfeardigens. Om bepaalde problemen te ferhelderjen hawwe
lettere filosofen faak werom grypt op earder makke etyk. Yn de filosofy is it in
tradysje om petearen te hâlden dêr't men de eigen stânpunten konfrontearret mei
de oaren. Op dizze wize komme morele oerienkomsten en ferskillen oan it ljocht,
dat helpt by de bestudearring fan de moraal. Dêrom bestudearje etisy noch
hieltyd de moraal en it wrâldbyld fan Aristoteles (dat wezentlik oars wie as dat
fan distiid) om't dêrnei mei him in petear oan te gien. De wichtichste etikus út
de 19e iuw, John Stuart Mill reagearre op Jeremy Bentham en op Immanuel Kant. Op
syn bar wurdt Mill wer kritisearre troch John Rawls. It komt der op del dat yn
de etyk net allinnich besocht wurdt in ûnôfhinklike teory te meitsjen, mar ek
eardere doelen te kritisearjen en der kommentaar op te jaan.



https://fy.wikipedia.org/wiki/Dominikaanske_Republyk

De Dominikaanske Republyk is in lân yn it Karibysk gebiet en leit op it eilân
Hispanjoala. De haadstêd fan de Dominikaanske Republyk is Santo Domingo. De
Dominikanen neamen harren lân sels Santo Domingo, nei de haadstêd.

Nei de ûntdekking fan it kontinint Amearika troch Kolumbus, wie Hispanjoala
ynearsten besit fan Spanje en yn de 18e iuw fan Frankryk. Op 22 augustus 1791
kamen de slaven op Hispanjoala yn opstân tsjin de Frânsken. De troepen dy't
Napoleon nei it eilân ta stjoerde waarden yn jannewaris 1804 ferslein. Dêrnei
waard it eilân ûnôfhinklik ûnder de namme Haïty. Op 27 febrewaris 1844 makke it
eastlik diel fan Hispanjoala har los fan Haïty en rôp de Dominikaanske Republyk
út.

Juan Pablo Duarte, Francisco del Rosario en Sanchez Ramón Matías Mella wurde
beskôge as de stifters fan de Republyk.

De Dominikaanske Republyk is 48.730 km² grut en foarmet tegearre mei it yn it
westen lizzende Haïty it eilân Hispanjoala. Eastlik leit it eilân Puerto Riko.

De haadstêd Santo Domingo leit yn it suden. In oare bekende stêd is Puerto Plata
dat yn it noarden leit en in protte toeristen lûkt. Krekt bûten dizze stêd leit
it park Playa Dorada mei in soad lúkse hotels. Doarpen wat fierder nei it easten
wêr't ek in soad toeristen komme binne Sosúa en Cabarete.

De grutste mar fan de Dominikaanske republyk is Lago Enriquillo dat 250 km² grut
is. It heechste punt is Pico Duarte mei 3175 meter en it leechste punt is Lago
Enriquillo dat -46 meter djip is.

De Dominikaanske befolking is foar 73 persint in griemmank fan minsken mei
Afrikaanske, Jeropeeske en Yndiaanske foarâlden. Om-ende-by 16 persint fan de
befolking binne fan blanke Jeropeeske, foaral Spaanske komôf en 11 persint fan
swart Afrikaanske komôf.



https://fy.wikipedia.org/wiki/Doha

Doha (Arabysk: الدوحة, ad-doha of ad-dawhah) is in gemeente yn, en de haadstêd
fan Katar. De stêd leit oan de Perzyske Golf. Lykas yn oare Arabyske lannen hat
Katar ek mânske oalje- en gasfjilden, mar de fiskerij is dêr ek noch fan belang.
Likernôch 80% fan de befolking fan Katar wennet yn Doha of har foarstêden. Hast
alle ekonomyske aktiviteiten konsintrearret him yn Doha.

Doha hat in ûnderwiisdistrikt, Education City, dat hielendal wijd is oan
ûndersyk, ûntjouwing en ûnderwiis.

Doha hat in ynternasjonaal fleanfjild (Doha International Airport). Der wurdt
boud oan in nije ynternasjonale lofthaven dy't The New Doha International
Airport(NDIA) hjitte sil. Yn 2015 sil it yn gebrûk naam wurde.

Doha hie har kandidaat steld foar de Olympyske Simmerspullen 2016, mar hat it
net helle.

2001 is yn Doha in ûntwikkelingsaginda fêstlein (DDA, Doha Development Agenda).
De lannen dy't oansletten binne by de Wrâldhannelsorganisaasje (WHO) binne doe
úteinset mei ûnderhannelingen om ynternasjonale hannelsbarriêres wei te nimmen.
Dy ûnderhannelingsomloop, de Doha-omloop, is no noch oan de gong.

De gearstalling fan de befolking fan Doha's is frijwat apart. It grutste part
fan de ynwenners binne wurknimmers út it bûtenlân. De etnyske Katarjers foarmje
in minderheid. Foar it meastepart komme de bûtenlanners út Súd-Aazje, benammen
út Pakistan, Yndia, Sry Lanka, Nepal, Filipinen, Banglades en Yndoneezje, dêrnei
folgje lju út de Levant Arabyske lannen, Noard-Afrika en East-Aazje, mar it
Feriene Keninkryk, de Feriene Steaten, Kanada, Frankryk, Súd-Afrika en
Austraalje leverje in soad bewenners fan Doha.

Eltse moanne ferfarre tûzenen minsken nei Katar, dat de befolking fan Doha is
mear as ferdûbele yn de ôfrûne tsien jier. Troch dy grutte ynstream fan
bûtenlanners is der wol krapte op de huzemerk ûntstien, mei fan gefolgen hegere
huzeprizen en in tanimmende ynflaasje.

Der binne de lêste jierren ferskate nije tsjerken set yn Doha. De Emir hat per
dekreet lân foar de bou fan godshuzen tawiisd. Maart 2008 waard de earste
Katolike tsjerke yn Doha iepene. As teken fan respekt foar de pleatslike
(Moslim) befolking, wurde kristlike symboalen net bûten tsjerke brûkt.

Doha hat in woastynklimaat. It leit op it Arabyske skiereilân, dat it klimaat is
dêr hjit en skrok. Temperatueren lizze trochstrings boppe de 38° C fan maaie
oant septimber, de fochtichheidsgraad ferskilt. De temperatuer kin simmerdeis
moarnsier boppe de 25 C lizze. Yn de simmermoannen kriget de stêd suver gjin
wetter en yn de oare moannen minder as 20 mm. Trochstrings falt der 75 mm it
jier, it measte tusken oktober en maart. De winters binne myld, de temperatuer
sakket hast nea ûnder de 7° C.



https://fy.wikipedia.org/wiki/CNN_USA

CNN USA is in Amerikaanske kabel- en sattelyttillefyzjestjoerder dy't yn 'e
Feriene Steaten Ingelsktalige nijsprogramma's en eftergrûnrubriken útstjoerd. De
offisjele namme is sljochtwei CNN, dat foar Cable News Network
("Kabeltillezyzje-nijsnetwurk") stiet, mar bûten de Feriene Steaten wurdt
ornaris fan CNN USA (of ek wol fan CNN/U.S.) sprutsen om betizing foar te kommen
mei de susterstjoerder CNN International, dy't yn 'e rest fan 'e wrâld bekend
stiet as "CNN". CNN USA waard yn 1980 oprjochte troch tillefyzjeprodusint Ted
Turner, as de earste foltiidsnijsstjoerder fan 'e wrâld. De stjoerder is
eigendom fan 'e Turner Broadcasting System-difyzje fan 'e mediagigant Time
Warner.

Yn augustus 2010 wie CNN USA beskikber yn mear as 100 miljoen Amerikaanske
húshâldings en 890.000 Amerikaanske hotelkeamers. De stjoerder is ek fia kabel
en satellyt beskikber yn Kanada. It haadkertier is it saneamde CNN Center, yn
Atlanta, yn 'e Amerikaanske steat Georgia. CNN USA hat ferskate susterkanalen,
wêrfan't CNN International fierwei de bekendste is. In folsleine opsomming is:



https://fy.wikipedia.org/wiki/Bud_Spencer

Bud Spencer (wiere namme: Carlo Pedersoli; Napels, 31 oktober 1929 – Rome, 27
juny 2016) wie in Italjaansk akteur, regisseur, filmprodusint, senarioskriuwer,
profesjoneel swimmer en politikus. Hy waard benammen bekend mei syn rollen yn 'e
aksjekomeedzjes en spagettywesterns dy't er yn 'e 1970-er jierren makke mei syn
langjierrige filmpartner Terence Hill. Tegearre mei Hill skreau, regisearre en
produsearre er mear as tweintich fan sokke films. Yn syn jonkheid wie Spencer in
súksesfol swimmer, en died er trijeris mei oan 'e Olympyske Spullen. Letter
learde er foar abbekaat, liet er as útfiner ferskate oktroaien fêstlizze, helle
er syn fleanbrevet foar sawol ferkearsfleantugen as helikopters, rjochte er in
eigen loftfeartmaatskippij op, en wied er aktyf as regionaal politikus. Teffens
die Spencer in protte goeddiedichheidswurk en skreau er in autobiografy.

Spencer waard yn 1929 yn 'e Napolitaanske wyk Borgo Santa Lucia berne as de soan
fan Alessandro Pedersoli en Rosa Facchetti. As bern al toande er grutte oanlis
foar swimmen en wûn er dêryn ferskate prizen. Yn 1940, doe't Spencer alve jier
wie, ferfear it gesin fanwegen syn heite wurk nei Rome, dêr't Spencer nei de
middelbere skoalle gie en lid waard fan in swimklub. Mei sechstjin jier skreau
er him yn oan 'e Sapienza Universiteit fan Rome, dêr't er skiekunde studearre.
Yn jannewaris 1947, doe't er santjin jier wie, emigrearre er mei syn âlden nei
Súd-Amearika, mei as gefolch dat er syn stúdzje ôfbrekke moast. Fan 1947 oant
1949 wurke er op it Italjaanske konsulaat yn it Brazyljaanske Recife, dêr't er
learde om floeiend Portegeesk te praten.

Yn 1949 kearde Spencer werom nei Itaalje om wetterpolo te spyljen foar de
Romeinske klub Società Sportiva Lazio Nuoto. Teffens wûn er dat jiers de
Italjaanske nasjonale swimkampioenskippen yn 'e dissiplines freestyle en mingde
estafette. Hy wie de earste Italjaan dy't de 100 m freestyle yn minder as ien
minút swom (om persiis te wêzen yn 59,5 sekonden), in rekôr dat er op 19
septimber 1950 behelle yn Salsomaggiore. Dat jiers fertsjintwurdige Spencer syn
heitelân op 'e Jeropeeske kampioenskippen yn Wenen, dêr't er fyfde waard op 'e
100 m freestyle en fjirde op 'e 4 × 200 m estafette.

Op 'e Mediterrane Spullen fan 1951 yn Aleksandrië wûn Spencer in sulverne
medalje op 'e 100 m freestyle. In jier letter naam er diel oan 'e Olympyske
Spullen fan Helsinki, dêr't er op datselde ûnderdiel de heale finale helle.
Fjouwer jier letter wied er op 'e nij fan 'e partij op 'e Olympyske Spullen fan
Melbourne, dêr't er op 'e 100 m freestyle op 'e nij de heale finale helle. Yn
1960 naam er ek noch diel oan 'e Olympyske Spullen fan Rome, mar dêr waard er yn
'e kwalifikaasjestaazje al útskeakele.

As wetterpoloër wûn Spencer yn 1954 it nasjonaal kampioenskip fan Itaalje mei
syn klub S.S. Lazio, en op 'e Mediterrane Spullen fan 1955 yn Barseloana behelle
er mei it Italjaanske nasjonale tiim de gouden medalje. Yn 1957 beëinige er syn
karriêre as wetterpoloër lykwols abrupt. Op 17 jannewaris 2005 waard oan Spencer
de Caimano d'Oro ("Gouden Kaaiman") takend troch de Italjaanske Swimfederaasje.
Twa jier letter, yn 2007, waard er troch dyselde organisaasje oansteld as
sertifisearre swim- en wetterpolotrener.

Fanwegen syn mânske postuer en spierde uterlik waard Spencer yn 1949 frege foar
in lyts roltsje yn 'e komeedzje Quel Fantasma di Mio Marito (útbrocht yn 1950).
Yn 1951 spile er in lid fan 'e Pretoriaanske Garde yn it histoaryske epos Quo
Vadis?, dat yn Itaalje opnommen waard troch de Amerikaanske studio MGM. Letter
hied er út en troch rollen yn lytse Italjaanske films, lykas Siluri Umani (1954)
en Un Eroe dei Nostri Tempi (1955). Syn earste gearwurking mei Terence Hill wie
yn 1959, yn Annibale.

Nei de Olympyske Spullen fan 1960 troude Spencer mei Maria Amato, de dochter fan
'e ferneamde Italjaanske filmprodusint Giuseppe Amato, mar yn 't earstoan koe de
filmyndustry him net in soad skele. Ynstee sleat er in kontrakt mei RCA Records
om teksten te skriuwen foar bekende Italjaanske sjongers as Ornella Vanoni en
Nico Fidenco, wylst er ek meiwurke oan 'e soundtrack fan guon films. Nei't syn
kontrakt ôfrûn, ûntjoech er him yn 1964 ta dokumintêremakker foar de Italjaanske
nasjonale omrop RAI.

Yn 1967 bea regisseur Giuseppe Colizzi Spencer in rol oan yn 'e film Dio
Perdona... Io No! (yn Nederlân útbrocht ûnder de titel De Duivel Kent Geen
Genade), wêryn't er op 'e nij de tsjinspiler fan Terence Hill (wiere namme:
Mario Girotti) wêze soe. Yn 't earstoan wiisde Spencer de rol ôf, mar úteinlik
liet er him dochs omprate, net allinnich om mei te spyljen, mar ek om syn burd
stean te litten en om hynsteriden te learen. Om't it om in western gie, waard de
beide haadrolspilers frege om Ingelske nammen oan te nimmen; Spencer kombinearre
dêrta de foarnamme fan 'e troch him bewûndere akteur Spencer Tracy mei syn
favorite biermerk Budweiser.

Mei Terence Hill foarme Spencer neitiid hast tweintich jier lang in ûnôfskiedlik
duo. Se makken mei-inoar mear as tweintich films, meast spagettywesterns en
aksjekomeedzjes (knokfilms), wêrfan't Spencer ferskaten regisearre en
produsearre, wylst er teffens aktyf wie as senarioskriuwer. Dizze films hiene
hast allegear sawol Italjaanske as Ingelske titels, en waarden yn Nederlân
útbrocht ûnder Nederlânsktalige titels, hoewol't se net neisyngronisearre mar
ûndertitele waarden. De bekensten wiene: De Snelste Vuisten van het Wilde Westen
(1969), De Linker- en de Rechterhand van de Duivel (1970), De Vier Vuisten van
de Duivel (1971), De Vier Vuisten de Lucht In (1972), Pas Op Of We Slaan Erop
(1974), Vier Vuisten Hebben de Tropenkolder (1983) en Vier Vuisten in het
Kwadraat (1984). Fral yn Jeropa hiene Spencer en Hill hjirmei grut súkses.

Yn in fraachpetear sei Spencer oer Hill: "Terence is as in broer foar me, en
krekt as bruorren binne we it net altyd iens, en hy kin soms in ferfelende klier
wêze. [laket] Us relaasje wurdt wat dat oangiet werjûn yn ús films. [...] We
mochten altyd graach mei-inoar wurkje, en dat sil de reden wol wêze dat we
tegearre sa'n soad films makke hawwe." Nei 1983 gie it wat tuike-oan mei Spencer
syn aktearkarriêre, en fan dy tiid ôf lei er him ek mear ta op tillefyzjewurk.
Yn 'e twadde helte fan 'e jierren tachtich spile er, sûnder Hill, Jack 'Big Man'
Clementi yn 'e Big Man-filmrige, wêryn't er as perfester de striid mei de misdie
oanbûn. Dy films hiene lykwols mar midsmjittich resultaat. Yn 'e 1990-er jierren
hied er, ek sûnder Hill, wol in beskaat nij súkses yn in rige tillefyzjefilms
mei as titel Extralarge, wêryn't er as resjersjeur Jack 'Extralarge' Costello op
'e nij de misdie te liif gie.

Nei de film De Vier Vuisten de Lucht In, út 1972, behelle Spencer syn
fleanbrevet foar sawol ferkearsfleantugen as helikopters. Yn 1984 rjochte er in
eigen loftfeartmaatskippij op mei as namme Mistral Air, wêrby't er him benammen
talei op it ferfier fan poststikken en pylgers, mar letter die er it bedriuw oer
oan Poste Italiane en kocht ynstee in tekstylfabryk dêr't klean foar bern makke
waarden. Teffens learde Spencer foar abbekaat, en liet er as útfiner ferskate
oktroaien fêstlizze. Fierders finansierde en ûnderstipe er in grut tal
goeddiedichheidsorganisaasje op it mêd fan bern.

Yn 2005 gie Spencer de polityk yn en stelde er him kandidaat foar it regionale
parlemint fan Lazio foar Silvio Berlusconi syn Forza Italia-partij. Spencer sei
dat er frijwol alle beroppen alris útoefene hie, behalven balletdûnser, jockey
en politikus, en om't balletdûnsjen en hynsteracen fanwegen syn postuer neat
wurde koe, woed er it mar ris as politikus prebearje. De opposysje bekritisearre
him foar it bedriuwen fan 'showbiz-polityk', en hy ferlear syn ferkiezing.

Spencer troude yn 1960 mei Maria Amato, de dochter fan 'e ferneamde Italjaanske
filmprodusint Giuseppe Amato (û.m. ferantwurdlik foar La Dolce Vita). Ut dat
houlik waarden twa soannen berne, Giuseppe (1961) en Diamante (1972), en ien
dochter, Christine (1962).

Spencer kaam op 27 juny 2016 yn syn wenplak Rome te ferstjerren, yn 'e âlderdom
fan 86 jier. Hy liet syn frou, trije bern, fiif pakesizzers en seis
oerpakesizzers nei. Syn autobiografy waard yn 2011 publisearre troch de
útjouwerij Schwarzkopf & Schwarzkopf.



https://fy.wikipedia.org/wiki/Brugge

Brugge is de haadstêd fan de Flaamske provinsje West-Flaanderen en it
arrondissemint Brugge. De stêd leit yn it noardwesten fan Belgje.

De binnenstêd, de historyske kearn, is aaifoarmich en sa'n 430 hektare grut. De
folsleine gemeente hat in oerflakte fan mear as 13.840 hektare (138,4 km²),
wêrfan 193,7 hektare see, by Seebrugge. De gemeente hat mear as 117.000
ynwenners. Likernôch 20.000 dêrfan wenje yn it histoaryske sintrum.

Brugge hat in âlde skiednis as haadstêd fan it Greefskip Flaanderen en as
belangrike stêd foar de Hânze (Brugge wie gjinien lid fan de Hânze).

De âldste taastbere boarnen foar de nammen binne inkele munten út de 9e iuw.
Dêrop wurde foar it earst de nammen fan de stêd brûkt wurde, skreaun Bruggas of
Bruccia. Dit liket te doelen op in oarsprong út it Nederlânske wurd brug
(brêge), mar taalhistoarysk is dit net wis, om't it net dúdlik is of it dan net
Brigge west hie (fergelykje mei it Ald-Ingelske brycg, it Ingelske bridge en it
Fryske brigge of brêge).

De namme Brugge koe ek komme fan it Aldnoarske bryggja, fan deselde oarsprong,
mar mei de betsjuttinf fan oanlissteiger of haven. De kontakten mei Skandinaavje
wienen ûntstien troch hannel oer de Noardsee en de ynfallen fan de Wytsingen
(fan 800 ôf). De namme is dan deselde as Bryggen, de histoaryske haven fan
Bergen, dat krekt as Brugge nei de 11e iuw in wichtige stêd fan de Hânze wie.

Soms wurdt nei Brugge ferwiisd as it Feneetsje fan it Noarden, troch de grutte
tallen kanaaltsjes en brêgen. Dizze kanaaltsjes wurde ek reien neamd, nei de
rivier de Reie dy't troch Brugge streamde. De Reie is no lykwols hielendal
kanalisearre.

De bynamme fan de Bruggelingen is Brugske sotten. Neffens it ferhaal komt dat
om't Maksimiliaan I fan Eastenryk dy't hja in skoft finzen hâlden hienen, harren
letter ferbean hie in jiermerk of oare festiviteiten te hâlden. Om him del te
bêdzjen, hâlde Brugge foar him in grut feest en frege dêrnei permisje foar it
fannijs hâlden fan in jiermerk, it ynje fan belestings en graach ek permissje
foar it bouwen fan in nij sothûs. Maksimiliaan antwurde: Slút alle poarten fan
Brugge en jim hawwe in sothûs!.

Der komme in protte toeristen nei Brugge. De stëd hat net folle te lijen hân fan
de yndustriële revolúsje en de midsiuwske útstrieling is geef bleaun. Dêrmei
lokje de wetters, de rike skiednis, de archeologyske fynsten, mar ek de
winkelstrjitten alle dagen in protte minsken. De stêd hat in hiel protte
restaurants en kafees en liket te driuwen op it toerisme.

Alle jierren giet De Hillich Bloedprosesje om yn Brugge op Himelfeartsdei.
Hjirby wurdt de relikwy fan it Hillige Bloed, dy't Diederik fan de Elzas út
Jeruzalim wei nei Brugge brocht, betocht. De prosesje bestiet út hiel wat
histoaryske evokaasjes.

Yn 2002 wie Brugge Kulturele Haadstêd fan Jeropa. Hjirfoar waard yn 2000 begûn
mei de oanbou fan in nij multifunksjoneel konsertgebou.

In oare populêre trekpleister is it grutte dolfinarium fan it Boudewijn Seapark,
in grien park justjes bûten it stedssintrum dat yn 1963 iepene. It park, dat
útsein it dolfinarium ek oare bistefoarstellings en pretparkattraksjes biedet,
is iepen fan april oant oktober.



https://fy.wikipedia.org/wiki/Beir%C3%BBt

It krekte oantal ynwenners fan de stêd is net bekend, omdat de lêste
folkstelling fan foar de Libaneeske boargeroarloch datearret. Neffens skattingen
út 2001 bedraacht it ynwennertal om'e 2,1 miljoen persoanen yn de stedeklof
Berût.

De befolking fan Beirût hat in grut ferskaat oan religys: Kristenen (Maroniten,
Gryks-Ortodoks, Armeensk-Ortodoks, Armeensk-Katolyk, Roomsk-Katolyk en
Protestantsk), Moslims (Soenniten, Sjyiten) en in minderheid fan Druzen.

De measte joaden fan Beirût binne emigrearre nei de Feriene Steaten doe't yn
1975 de kriich útbruts. In protte wenje no yn Brooklyn, New York.

Yn Beirût bestiet in grut ferskil tusken earm en ryk. De Arabyske jetset lit har
graach sjen yn djoere sportweinen en yn de trendy útgongsgelegenheden. Benammen
Monotstjritte is the place to be.

Beiroet leit op in relatyf smelle stripe lân tusken de Libanon en de
Middellânske See. De kuststripe kent in grut ferskaat, sân- en rotsstrannen
wikselje elkoar ôf.

Beirût hat in beskaat Mediterraansk klimaat: hjitte en drûge simmers, noflik
maitiidswaar en hjerstwaar, en in koele winter mei in protte rein. Augustus is
de hjitste moanne fan it jier mei in temperatuer fan trochsneed 29 °C, wylst
jannewaris en febrewaris de kâldste binne mei trochstrings 10 °C.



https://fy.wikipedia.org/wiki/Bachrein

Bachrein is in lân yn Súdwest-Aazje. De haadstêd is Manama en de emir fan de
monargy is sûnt 2002 Hamad bin Isa Al Khalifa.

It golfsteatsje ferfollet troch de sintrale lizzing in wichtige ekonomyske en
finansjele funksje yn de oaljewrâld.

De namme Bachrein besjut yn it Arabysk letterlik twa seeën. Dat ferwiist nei de
laach swiet wetter dy't earder ûnder de sâlte laach seewetter om de eilannen
hinne oantroffen waard. Tsjintwurdich is dy laach swiet wetter net mear
oanwêzich. Troch it hjoeddeiske waarme klimaat yn de Golf is Bachrein foar it
meastepart woastyn.

Yn de 16e iuw waard Bahrein troch de Portegezen beset. Nei dizze besetting en
letter troch de Perzen waard it lân as selstannich emiraat fan 1816 oant 1971 in
Britsk protektoraat.

Bachrein waard op 15 augustus 1971 ûnôfhinklik en lid fan de Arabyske Liga. De
sûnt 1999 regearjende emir fiere yn 2002 in nije grûnwet yn, dêr't it lân in
konstitusjonele monargy troch wurden is.

It Arabysk is de offisjele taal fan it lân, mar ek it Ingelsk wurdt in protte
sprutsen.



https://fy.wikipedia.org/wiki/Azerbeidzjan

Azerbeidzjan (Azərbaycan) is in lân in Lyts-Aazje. De haadstêd is Bakû en de
president fan de republyk is sûnt 2003 Ilham Aliyev. Azerbeidzjan is ûnder oare
lid fan de Rie fan Jeropa en de Feriene Naasjes.

Azerbeidzjan hat grutte ferskillen yn hichte. It leechste punt leit oan de
Kaspyske kust, likernôch 28 m ûnder seenivo. It heechste punt is de Bazarduzu
Dagi op de Kaukasus op de grins mei Ruslân, mei in hichte fan 4.485 meter. De
grutste mar is de Mingəçevir-opslachmar, en de langste rivier is de Kura mei
1.515 kilometer.

It lân hat 9 ferskillende klimaatsônes, wêrûnder in woastynklimaat en in
steppeklimaat yn it leechlân en in subtropysk klimaat yn de kustgebieten.

Ynearsten waard it gebiet bewenne troch Kaukasyske Albanezen en Skyten yn de 9e
iuw f.Kr. Dêrnei hearsken de Meden dy't troch de Achaemeniden om 550 f.Kr.
ferslein waarden. Yn 330 f.Kr. oerweldige Aleksander de Grutte op syn beurt de
Achaemeniden. Nei it tiidrek fan de Grykske Seleusiden (dy't de gebieten fan
Aleksander urven) ûntstie der in ier ûnôfhinklik keninkryk Armeenje dat fan 190
f.Kr. oant de 8e iuw bestean soe, oant de Arabieren der in ein oan makken. Yn de
11e iuw waarden de Seljuk Turken de oerhearskjende macht. Yn de 13e – 14e iuw
hie it gebiet te krijen mei ynvaazjes troch Mongoal-Tartaren.

De Safawiden, dy't it yn de 16e iuw foar it sizzen krigen, leinen de foar it
grutste part Soennityske befolking it sjiïsme op en strieden tsjin it
Ottomaanske Ryk. Nei de fal fan de Safawiden yn 1722 ûntstienen ferskate lytse
kanaten yn it gebiet dat no Azerbeidzjan neamd wurdt. Dizze kanaten wienen
hieltyd mei inoar yn kriich en koenen gjin fûst meitsje tsjin de omlizzende
steaten. Yn de rin fan de 18e iuw kaam it hieltyd mear yn de Russyske
ynfloedsfear te lizzen en begjin 19e iuw waard it ûnderdiel fan it Russyske ryk
fan de tsaren.

Doe't op de ein fan de Earste Wrâldkriich de Russyske tsaar ôfsetten waard en
der in flinke boargeroarloch wie (Russyske revolúsje), waard yn Azerbeidzjan de
Azerbeidzjan Demokratyske Republyk stifte. Dizze republyk wie de earste
demokratyske moslimrepublyk yn de wrâld en soe twa jier lang, fan 1918 oant 1920
bestean. It Reade Leger makke in ein oan de selsstannigens en Azerbeidzjan waard
diel fan de Sowjetuny.

Oant en mei 1991 soe Azerbeidzjan by de Sowjetuny heare. Dat jier stoarte de
Sowjetuny yn en krige it har ûnôfhinklikens werom krektsa as de neistlizzende
buorlannen Armeenje en Georgje. Al gau ûntstie kriich mei Armeenje oer de
kristlike enklave Nagorno-Karabakh. Yn 1994 foel Armeenje Azerbeidzjan oan en
oermastere de enklave, dy't sûnt dy tiid troch har beset holden wurdt. Yn de
kriich foelen mear as in miljoen slachtoffers, en moasten 800.000 mensen
flechtsje.

Azerbeidzjan hat 9.165.000 ynwenners (2011). Goed 95 % fan de befolking heart ta
it Turksprekkende folk fan de Azerbeidzjanen. It oare part binne Russen,
Oekraïners, Talysen, Joaden, Koerden, Avaren, Mesheten,Tataren, Türken,
Armeenjers (Nagorno-Karabakh), Georgiers en Lesginen. Fan de befolking wennet
52 % yn stêden.

As gefolch fan de oarloch om de regio Nagorno-Karabakh wenje yn it lân ek noch
600.000 oant 700.000 Azerbeidjaanske flechtlingen.

Hoewol't it meastenpart fan de befolking Islamitysk is, is Azerbeidzjan in
sekuliere steat en frij tolerant tsjinoer oare godstsjinsten.

Njonken de trije algemiene leauwen oertsjûgingen bestiet in Azerbeidzjan en noch
in oar leauwe: it zoroastrisme dat it oarspronklike leauwen is fan Azerbeidzjan
en Iran

It meastepart fan de Azerbeidzjaanske befolking sprekt foaral Azerbeidzjaansk.
Azerbeidzjaansk is in Turkske taal en liket dan ek in soad op it Turksk, mar de
taal hat ek in protte Arabyske, Perzyske en Russyske ynfloeden ûndergien. Neist
it Azerbeidzjaansk wurdt it Russysk as twadde taal sprutsen. Fierders wurde noch
ferskate talen sprutsen troch de lytse minderheden, lykas it Lezgysk.



https://fy.wikipedia.org/wiki/Anus

De anus (Latyn foar "kring") of ears is de útein fan 'e earsterm of einterm
(rectum), en it plak dêr't fêste ôffalstoffen út it lichem fan minske en bist
útsmiten wurde.

De anus bestiet by de minske út twa slútspieren of sfinkters, dy't ynbêde lizze
tusken de beide fleizige stuten. Dêrby giet it om 'e útwindige dwersstreke
slútspier, de musculus sphincter ani externus, dy't bewust betsjinne wurde kin
ta ôfsluting fan fan it rektum (de útein fan 'e earsterm), en de ynwindige
slútspier, de musculus sphincter ani internus, dy't út glêd spierweefsel bestiet
en wêrfan't de wurking net bewust beynfloede wurde kin. De anus is fierders goed
trochblet, mei ferskate grutte ieren.

Unfertarbere itensresten, troch de lever útskate galkleurstoffen, ôfstate
slymfluessellen en baktearjes dy't yn 'e terms groeid binne, wurdt fia de anus
yn 'e foarm fan ûntlêsting út it lichem ferwidere.

De hûd fan anus en it gebiet deromhinne is, ticht beset mei gefoelssenuwen.
Dêrom wurdt de anus ta de erogene sônes rekkene, want oanrekking kin faak ta
seksuële opwining liede. In oansjenlik diel fan 'e minskheid, en beslist net
inkeld homoseksuëlen, kin sadwaande genot belibje oan it bedriuwen fan anale
seks, wêrby't de penis fan 'e iene sekspartner ynbrocht wurdt yn 'e anus en/of
it rektum fan 'e oare sekspartner.

Om 'e anus hinne groeit by folwoeksen minsken skamhier, krekt sa't dat it gefal
is by de geslachtsdielen. Guon, en hieltyd mear, minsken skeare it skamhier om
'e anus hinne lykwols ôf, om praktyske (hygiêne), estetyske of eroatyske redens.
Oan 'e sydkanten wurdt de anus omjûn troch de stuten, oan 'e efterkant fan it
lichem troch de naad en oan 'e foarkant troch it saneamde perineüm, it faak
gefoelige stikje hûd dat de anus fan 'e geslachtsdielen skiedt.



https://fy.wikipedia.org/wiki/Aleksander_de_Grutte

Aleksander de Grutte, ek wol Aleksander fan Masedoanje of Aleksander III
(Gryksk: Μέγας 'Aλέξανδρος, "Megas Aleksandros"; Pella, 20 of 21 july 356 -
Babylon, 10 of 11 juny 323) wie de kening fan it Hellinistyske Ryk, dy't dat ryk
ta it grutste ryk oan de Middellânske See makke.

Aleksander waard berne yn Pella, yn it noarden fan it hjoeddeiske Grikelân, as
soan fan de kening fan Masedoanje Filippus II en prinses Olympias. As jongfeint
is Aleksander in goed hynsterider en kriget hy les fan de wiisgear Aristoteles.

Al op syn 18de joech er lieding oan in legerûnderdiel yn de Slach by Kaeronea
(338 f.K.) Yn dizze slach waarden de losse stêdsteaten fan Grikelân ferslein en
kaam hiel Grikelân ûnder it bewâld fan syn heit Filippus de Twadde.

Nei de moard op Filippus II yn 336 f.Kr. werstelde Aleksander de oarder yn it
lân en rette him ta om it machtichste lân fan de doetiidske wrâld, Perzje, te
bemasterjen, wat doe de notiidske lannen Irak, Iran, Syrje en Turkije omfieme.
Der folgen in tal slaggen dy't der ta eintsjebeslút foar soargen dat Aleksander
de skepter oer Perzjë swaaide:

By de Slach by Gaugamela waard it leger fan kening Darius III fan de Perzen foar
de tredde kear ferneatige. Hoewol't Darius noch ûntkomme koe waard er letter
troch ien fan syn eigen generaals fermoarde.

Noch foar de Slach by Gaugamela naam Aleksander Egypte yn en liet himsels ta
Farao beneame. Nei in fisioen lit er de earste plannen meitsje foar de bou fan
de earste fan 30 stêden dy't nei him ferneamd wurde sille: Aleksandrje.

De ynwenners fan de stêdsteat Tyros waanden harren feilich op it festingseilant
dêr't hja wennen. Aleksander hie krekt syn float fuortdien, mar liet sjen út
hokfoar hout at er snien wie. Hy liet in daam fan 800 meter troch de Midlânske
See oanlizze en op brute wize waard Tyrus opnaam yn it alsmar grutter wurdende
Hellinistyske Ryk. De ynwenners wurde deaslein of ferkocht as slaaf. De hiele
operaasje duorret sa'n sân moanne en dat wie de ûngeduldige Aleksander net nei
it sin.

Letter waarden de stêden Babylon, Persepolis, Susan, Herat en Samarkand ynnaam,
lykas de gebieten Meedje en Skytje. De Yndiaaske kening Porus fan Punjab waard
ferslein mar troch de moannelange rein woenen de soldaten net fjirder mei de
segetocht en úteinlik loek Aleksander mei syn leger werom nei it westen.

Yn 323 ferstoar Aleksander yn it paleis fan Nebukadnezar II yn Babylon. De reden
fan ferstjerren is net rjocht dúdlik. Faaks waard er mei sin fergiftige troch in
komplot fan syn eigen generaals. Feit wie dat syn lichem ferswakt wie troch
ûnder oaren in swiere ferwûning yn syn boarst fan in pylk, oprûn yn Yndia. In
nijere teory jout as mûglike grûn foar it ferstjerren fan Aleksander it ferkeard
brûken fan in medisyn troch syn doktors. Yn stee fan fertuten die in oerdoasis
fan it yn it Wrangkrûd deadlik wurk yn it ferswakte liif fan de kening.

Fan Aleksander syn plannen om Araabje en Kartago oan te fallen kaam neat mear.
Nei syn dea foel it grutte ryk hurd útinoar.



https://fy.wikipedia.org/wiki/Wet

In juridyske wet is ûnderdiel fan it rjocht, mar it rjocht is breder as inkeld
wetten. Ek de rjochtspraak (jurisprudinsje), de rjochtslear, algemiene
rjochtsbegjinsels en de gewoanten binne rjochtsboarnen. De oankundiging fan in
wet wurdt soms in edikt neamd.

Hoewol't dit ûnderskied earder teoretysk liket te wêzen binne der yn de
alledeiske praktyk dochs dúdlike ferschillen. It Strafrjocht is in wet yn
formele sin, tagelyk wet yn materiële sin troch it Wetboek fan Strafrjocht ). De
wet is opsteld en kenber makke troch de formele wetjouwer en hâldt foarskriften
yn, dy't ûnder oare foar eltsenien jilde dy't binnen it grûngebiet is. In
foarbyld dat it ûnderskied tusk en formele en materiële wet yllustrearret, is de
tastimmingswet foar it houlik fan in lid fan it Keninklik Hûs, it parlemint
beslist oer dizze fraach en nimt dy beslissing troch it útfurdigjen fan in wet,
dy't troch de minister fan binnenlânske saken bekend makke wurdt. Dat is in
formele wet mar gjin materiële wet, omdat se gjin betrekking op iderien hat. In
AMfB (Algemiene Maatregel fan Bestjoer) is in regel oplein troch de regearing
sûnder meiwurking fan de Steaten-Generaal, dus dit is gjin wet yn formele sin.
As dizze algemien binend is kin it lykwols wol in wet yn materiële sin wêze.



https://fy.wikipedia.org/wiki/Welsk

Welsk (Cymraeg) is in Bretonske fariant fan de Keltyske talen, dy't sprutsen
wurdt yn it westen fan Grut-Brittanje (Wales) en yn de Chubûtdelling, in Welske
koloanje yn Patagoanje, Argentynje. Der is in lyts tal sprekkers yn Ingelân, de
Feriene Steaten en Austraalje, en fierder ferspraat oer de gânse wrâld. Welsk en
Ingelsk binne de offisjele talen yn Wales.

De Welske grammatika en útspraak binne konsekwint. De op twa nei langste
plaknammen yn de wrâld binne yn it
Welsk:Llanfairpwllgwyngyllgogerychwyrndrobwllllantysiliogogogoch. It is in
gearstalling dy’t betjut: foar de tsjerke fan de hillige Maria yn de lijte fan
de wite beammen by de draaikolk by Sint Tysilio’s reade grot.

Oer de hiele wrâld binne der likernôch 700.000 minsken dy’t it Welsk ferstean en
prate. De measten wenje yn Wales (611.000), Ingelân (133.000) en Chubut yn
Argentynje. Ek binne der noch lytse mienskippen yn de Feriene Steaten en Kanada.
Yn 2004 waard it troch 21,7% fan de befolking sprutsen. Dat wie in stiging fan
2% sûnt 1991. Der binne mear minsken dy’t it Welsk prate kinne. De measte
minsken binne twatalich. It Welsk wurdt in soad praten op plattelân fan Wales,
yn it noarden en westen. Dêr krijt men echte lessen yn de taal op skoallen. It
heechste persintaazje Welsk praters wurdt fûn yn it gebied Gwynedd. Dêr praat
76,1% fan de befolking Welsk. By de folkstelling fan 2011 waard bekend dat it
tal sprekkers yn Wales sûnt 2011 twa persint minder wurden wie, fan 21% yn 2011
nei 19% yn 2011.



https://fy.wikipedia.org/wiki/Vladimir_Lenin

Vladimir Lenin, berne as Vladimir Ilyich Ulyanov, (22 april 1870 – 21 jannewaris
1924), wie in kommunistyske revolúsjonêr yn Ruslân. Hy wie de lieder fan de
Bolsjewistyske partij en de earste premier fan'e Sowjetuny.

Lenins syn heit wie ynspekteur fan it ûnderwiis. Syn âldste broer Alexander dy’t
hy tige bewûndere waard yn 1887 terjochtsteld yn ferbân mei de tariedings fan in
oanslach op de tsaar. Dat foarfal wie foar Lenin in skokkend barren en dat hat
in soad yndruk op him makke.

Nei it gymnasium gie er rjochten studearjen yn Kazan. Dêr waard er lykwols
rillegau fan de universiteit ferwidere meidat er mei die oan demonstraasjes.
Dêrom studearre hy in oantal jierren foar him sels. Yn dy tiid hienen de
skriften fan Tsjernvsjevski en de wurken fan Karl Marx en Plechanov grutte
ynfloed op him. Hy waard talitten ta de eksamens yn Sint Petersburch en foltôge
yn 1891 de rjochtenstúdzje.

Twa jier letter yn Sint Petersburch foege hy him by in sosjaal demokratyske
groepearring mei de namme De âlden. Op in earste reis nei West-Jeropa yn 1895
moete hy in soad sosjalisten ûnder wie Plechanov en Axelrod. Hy wurke dêrnei
tegearre mei Martov yn it troch him oprjochte bûn foar de befrijing fan de
arbeid. Syn aktiviteiten sprongen yn it each en yn desimber 1895 waard hy
arrestearre en fan 1897 oant 1900 waard er ferbanne nei Sibearje. Yn Sibearje
moete hy syn frou Nadezjda Konstantinovna Kroepskaja, dêr't hy mei troude.
Nadezjda soe altyd by him bliuwe en ien fan syn trouste meiwurkers wurde. Nei
syn straftiid gie Lenin út Ruslân fuort. Hy wurke in skoftke yn Dútslân, Ingelân
en Switserlân. Dêr stifte hy mei Martov en Potresov de Iskra (fonk). In yllegale
revolúsjonêre krante foar Ruslân. Nei rûzje stifte Lenin yn 1903 in eigen blêd
mei de namme Vperjod.

Nei de revolúsje fan 1905 kearde Lenin werom nei Ruslân. Under syn lieding
propagearren de bolsjewiken it boykotsjen fan de Doema en it tarieden fan in
opstân. De revolúsje rûn net sa't Lenin it hawwe woe. Der kaam wer in stevige
regearing en Lenin ferliet Ruslân op 'e nij om te wachtsjen op bettere tiden. Yn
de hjir op folgjende jierren bestried Lenin rjochtse tinzen yn de
sosjaal-demokratyske partij. Dat die hy mei syn tydskrift. It soarge foar in
brek mei de net-bolsjewistyske fleugel op in partijkonferinsje yn Praach. By
dizze konferinsje waard de Pravda stifte.

Ut Krakow wei liede Lenin de partij oant it útbrekken fan de Earste Wrâldkriich.
Doe moast Lenin werom nei Switserlân. De kriichsjierren soargen foar grutte
problemen, de kommunikaasje mei Ruslân wie striemin. Der wienen finansjele
soargen en ideologysk stie hy allinnich. Lenins ideeën oer de kriich dy’t hy
seach as in ymperialistyske kriich dy’t omsetten wurde moast yn in boargerkriich
fûn mar in bytsje wjerklank op de konferinsjes yn Zimmerwald en Kienthal.

Nei de Febrewarisrevolúsje woe Lenin nei Petrograd komme. Dat slagge him troch
de help fan de Dútske regearing. Op 16 april arrivearre hy yn Petrogard. Hy rôp
de striid op tsjin it foarlopige regear en yn de ferneamde apriltaspraken sette
hy syn aksjeprogramma útien. It nije programma soarge derfoar dat der in soad
tsjinstanners wienen. De july-opstân begûn te betiid en wie net goed tarieden.
Der wie net folle stipe en dêrom mislearre it. Dat wie in earnstige tsjinslach
foar de bolsjewiken. Se waarden oan ferfolging bleatsteld en Lenin moast
flechtsje nei Finlân. Nei de mislearre steatsgreep fan Kornilov kearde hy werom.
Hy begûn direkt mei de bewapene opstân. Op 7 novimber fûn de Oktoberrevolúsje
plak wêrby de sowjetsteat en de diktatuer ôfkundige waard. Lenin naam de lieding
fan de reagering op him. Dizze funksje soe er behâlde oant syn dea. Neist it
lidmaatskip fan it politburo fan de partij.

De regearing fan Lenin wie diktatoriaal mar Lenin wie gjin despoat. By eventuele
mearderheidsbesluten lei hy him der by del. Mar alle kearen wer wist hy syn
meiwurkers dy’t faak muoite hienen mei de ideeën oer te heljen. De ynfloed fan
Lenin liet him jilde fier bûten de Russyske grinzen.

Nei 1921 waard syn sûnens hieltyd minder. In oanslach yn augustus 1918 wie hy
mar krekt te boppe kaam. Yn maaie 1922 waard hy troffen troch ferskillende
beroertes. Alle kearen werstelde hy mar hy wie net mear by steat om wurksumheden
te dwaan. Lenins politike testamint wêryn hy de lieders karakterisearre
datearret fan desimber 1922. Stalin soarge der letter foar dat dit dokumint
ferdwine soe. Op 21 jannewaris 1924 komt Lenin te ferstjerren oan in
harsensklearoaze. Syn lichem wurdt balseme en opbierd yn it Mausoleum fan Lenin
op it Reade Plein yn Moskou.



https://fy.wikipedia.org/wiki/Vincent_van_Gogh

Vincent van Gogh (Sundert, 30 maart 1853 - Auvers-sur-Oise, by Parys, 29 july
1890) wie in Nederlânsk keunstskilder en kin sjoen wurde as ien fan de grutste
keunstskilders ea. Dy erkenning kaam pas let. By syn libben hat hy mar ien
skilderij ferkocht: La vigne rouge, dat tsjintwurdich yn it Poesjkinmuseum yn
Moskou te sjen is. It wie Anna Boch, in Belgysk keunstenares en suster fan syn
freon Eugéne Boch, dy't it yn 1890, in pear moanne foar it ferstjerren fan Van
Gogh, kocht foar 400 frank.

Der siet mar 5 jier tusken syn swiersettige "Ierdappeliters" (1895) en de
suderlike kleure-eksploazjes út de tiid flak foar syn dea. Van Gogh produsearre
al syn wurk yn in tiidsbestek fan mar 10 jier, foardat er fertize yn depresjes,
himsels tekoart die. Nei syn dea naam syn rom hurd ta.

Syn heit wie de dûmny Theodorus van Gogh, syn mem Anna Cornelia Carbentus. Syn
broer Theo wie 4 jier jonger. Beide jonges komme, as se 16 jier wurden binne, yn
tsjinst by keunsthannel Goupil & Co yn De Haach. Vincent bedarret earst yn
Londen en letter yn Parys wylst Theo nei de fêstiging yn Brussel stjoerd wurdt.

Op syn 23-ste fielt Vincent him oanlutsen troch it predikantwurk en komt er nei
in útstapke nei Londen, werom by syn âlders yn Etten. De predikantstúdzje sil hy
4 jier úthâlde en einiget mei evangelisaasjewurk yn de Belgyske Borinaazje. Hy
is al 27 jier as er syn ropping as keunstner folget en yn Brussel by de skilder
Anthon van Rappard telâne komt. Syn broer Theo finansieret him. In eksplosyf mar
dramatysk odyssee, dat mar amper 10 jier duorje sil, begjint.

De earste 5 jier dy't folgje binne net maklik. Vincent hat te krijen mei
problemen yn syn relaasje mei Sien, om de haverklap rûzjes mei syn âlden, de dea
fan syn heit, problemen mei pastoars oangeande modellen en te lang útbliuwend
jild fan syn broer Theo. Hy hâldt yn dy jierren ta yn Etten, yn De Haach, yn
Drinte en yn Nuenen, meast op it plattelân.

Yn reeksen fan tekeningen en skilderijen leit Vincent it hurde boerelibben fêst,
oant hy ein april 1885 yn Nuenen syn earste, sombere mar ekspressive masterwurk
makket: "De ierdappeliters".

Yn novimber fan dat jier giet Van Gogh nei Antwerpen en yn jannewaris 1886 lit
hy him ynskriuwe oan de Akademy. Hy is dan al 33 jier. Hy sil it dêr noch gjin 3
moanne úthâlde.

Yn maart 1886 ferlit Vincent België om yn Parys by syn broer Theo yn te lûken.
Artistyk sjoen, brekke dan syn gouden jierren oan. It sille mar trije wurde. Hy
rekket befreone mei Henri de Toulouse-Lautrec en mei Emile Bernard, hat
bewûndering foar de blommestillibbens fan Adolphe Monticelli, foar de romantyske
Eugène Delacroix en foar de allegoaryske Pierre Puvis de Chevannes. Undertusken
rekket Vincent ûnder de yndruk fan Japanske printen, dêr't hy in ferwoed samler
fan wurdt.

Noch wichtiger is syn kontakt mei it Frânske ympresjonisme. Utsoarte is Vincent
10 jier te let nei Parys gien en is dêrtroch de pionierstiid fan dy streaming
misrûn. Hy skildert yn dy tiid in soad mei Paul Signac yn Asnières. Paul Gaugin,
Georges Seurat, Camille Pissarro en Armand Guillamin hearre ta syn kunde.

It drokke libben yn it faak kâlde en grouwe Parys wurdt te swier foar de swakker
wurdende Van Gogh. Hy is 35 jier as hy yn febrewaris 1888 Parys ferlit en nei
Arles yn Súd-Frankryk giet. As hy dêr oankomt is it dêr al like kâld: it friest
en der leit snie.

Hy wol de Middellânske See ûntdekke en bringt 5 dagen troch yn
Les-Sainte-Marie-de-la-Mer, dêr't hy ûnophâldlik sketsen en tekeningen makket
fan de omjouwing. Werom yn Arles, bringt hy syn bekende "Fiskersboaten op it
strân" op doek. Ek syn kenmerkjende portretten, lykas dy fan de Zouaaf, Roulin
en Eugène Boch ûntsteane yn dizze perioade.

Hy hiert it "Giele Hûs", skildert it yndrukwekkende "Nachtkafee" en ferwurket
útsûnderlike motiven basearre op Sipressen en de Frânske wyngerden. Op 23
oktober komt Paul Gauguin by him, mar kwalik 2 moanne letter brekke se meiïnoar
nei in heech oprûne rûzje, dy't der mei einiget dat in stik fan van Gogh syn ear
ôfsnijd wurdt. Gauguin, de ienige tsjûge, seit letter dat Van Gogh dat yn syn
sljochtsinnigens sels dien hat, mar wat der krekt bart is, is nea dúdlik wurden.

Broer Thea trout yn april yn Amsterdam mei Johanna Gesina Bonger. Mei Vincent
giet it wer minder goed en hy wurdt opnommen yn Saint-Rémy, yn de ynstelling
Saint-Paul-de-Mausole. Yn in lyts atelier dat dêr foar him makke wurdt, skildert
hy yn geandewei seldsumer wurdende goede mominten, ûnder oaren de "Irissen" en
de "Seringen".

De namme Van Gogh is ûndertusken trochkrongen oant yn België en yn jannewaris
1890 wurdt er útnûge op de eksposysje Les XX yn Brussel. Hy nimt dêr oan diel
mei fiif skilderijen. It is op dy tentoanstelling dat Anna Boch syn wurk "La
Vigne Rouge" keapet.

De senuwkrisissen folgje inoar op, mar Vincent wurket troch. Theo soarget der
foar dat yn april 10 wurken te sjen binne op it "Salon des Indépendants".
Vincent ferlit de ynstelling yn Saint-Rémy en wol nei Auvers-sur-Oise, by dokter
Gachet. Op trochreis docht hy yn Parys Theo en syn frou oan.

Yn maaie komt hy oan yn Auvers en hiert dêr in souderkeamer yn de herberch fan
Ravoux. Hy skildert dêr portretten, wêrûnder it bekende fan Dr. Gachet. De
einleaze giele nôtfjilden yn de kontreien fan Auvers, mei dêr boppe djipblauwe
faak wylde loften komme in soad werom yn syn wurk.

Op 27 july 1890, kwalik 37 jier âld, ferwûnet Vincent van Gogh himsels mei in
kûgel yn syn boarst. Op 29 july ferstjert hy oan de gefolgen dêrfan, yn it
bywêzen fan broer Theo.



